JOANNA CHMIELEWSKA



Nawiedzony Dom
1

Wypracowanie domowe pod tytułem jak spędziłam ostatnie dni wakacji - czytała Janeczka najdoskonalej monotonnym głosem, z całkowitym pominięciem interpunkcji. 
- Ostatnie dni wakacji spędziłam na naradach produkcyjnych. Narady produkcyjne odbywały się w naszym domu od rana do wieczora i jeden raz odbyły się w domu mojej babci i dziadka, w którym zapanowało wielkie niezadowolenie. Ponieważ tatuś urwał dziką różę, która była przyczepiona do ściany, i wtedy babcia poddała się i złożyła broń. A dziadek i tak nie miał nic do gadania. Więc ta narada produkcyjna skończyła się w ten sposób, że większa połowa przeszła na naszą stronę...
Nauczycielka poczuła się jakby odrobinę zaskoczona. Wypracowanie Janeczki wydało jej się nieco dziwne, trochę nietypowe i zbytnio intymne. Odsłaniało jakieś nieprzyjemne tajemnice rodzinne, których z pewnością nie należało prezentować całej klasie.
- Nie mówi się większa połowa, tylko więcej niż połowa - poprawiła odruchowo. - Połowy są zawsze jednakowe. Twoje wypracowanie jest niejasne. Co to znaczy, że babcia złożyła broń? Jaką broń?
Janeczka oderwała wzrok od zeszytu i patrzyła na nią wielkimi, niebieskimi oczyma z wyrazem bezgranicznej niewinności.
- Ręczną - odparła po namyśle.
- Co takiego? Ręczną broń?
- No tak właśnie. Takie duże, żelazne pudełko, zamykane na kluczyk.
Nauczycielka poczuła wyraźny niepokój.
- Pudełko jako broń?... Chwileczkę, Co właściwie babcia zrobiła?
- Odstawiła je. Przedtem machała nim na wszystkie strony. Odstawiła je i powiedziała, że składa broń.
Grzeczna odpowiedź Janeczki nie tylko niczego nie wyjaśniła, ale wręcz zagmatwała sprawę. Klasa zaczynała słuchać z rosnącym zainteresowaniem. Nauczycielka uznała, że jakoś musi z tego wybrnąć, inaczej bowiem nastąpi wybuch niezdrowej sensacji.
- Piszesz o naradach produkcyjnych - rzekła sucho. - To nie ma nic wspólnego z żadną bronią. Co to są narady produkcyjne? 
Janeczka wzięła głęboki oddech.
- Zamieniać...? W jakim sensie...
- W sensie mieszkania.
Nauczycielka milczała przez chwilę, czując, iż panowanie nad tematem wymyka jej się z rąk. Dyskryminacji dziadka stanowczo postanowiła nie tykać.
- Czego dotyczyły te narady produkcyjne? - spytała zimnym głosem. -Czytaj dalej.
Janeczka uniosła zeszyt.
- ...naszą stronę - zaczęła. - I już tylko jedna osoba była całkiem przeciw. Chodziło o to, że mój tatuś dostał spadek...
- Co dostał? - wyrwało się nauczycielce.
- Spadek - wyjaśniła Janeczka bardzo uprzejmie. - To jest taki majątek od kogoś, kto jest nieboszczykiem.
- A... tak. Czytaj dalej. Janeczka znów uniosła zeszyt.
- ...dostał spadek. Nasz krewny umarł w Argentynie i napisał testament. Ten spadek to jest dom i pieniądze, ale z pieniędzy nic nam nie przyjdzie, bo wszystkie muszą iść na remont domu. I ten spadek mój tatuś dostał pod warunkiem, że do tego domu wprowadzi się cała rodzina, a lokatorzy z tego domu wyprowadzą się do naszej rodziny. I wszyscy muszą oddać swoje mieszkania. Więc babcia była przeciw, bo powiedziała, że nie odda swojego mieszkania z bluszczem na całej ścianie, który hodowała dwadzieścia lat, a ten bluszcz to była właśnie ta dzika róża, więc kiedy tatuś urwał dziką różę, babci zrobiło się wszystko jedno. Mój tatuś nie chciał tego spadku, bo mówił, że remont to jest katastrofa i on się nie czuje na siłach, ale mamusia go namówiła. Bo tam jest garaż, ale tak naprawdę, to ja wiem, że jej chodziło o taras do opalania. Mój brat i ja obejrzeliśmy prawie wszystko. Koniec. 
Przez chwilę w klasie panowało milczenie.
- Prosiłam, żeby opisać ostatnie dni wakacji w sposób rzeczowy, prawdziwy i bez fantazjowania - powiedziała wreszcie nauczycielka z głębokim wyrzutem. - A ty mi tu tworzysz jakieś sensacyjne bajki.
- Niepodobnego, nic nie tworzę! - zaprotestowała Janeczka. - To jest sama święta prawda! W ogóle nic innego się nie działo, tylko te narady produkcyjne w rodzinie i w kółko o tym domu i myśmy z moim bratem brali udział, bo tatuś się nawet zdenerwował, że nikt nic nie załatwi, tylko wszyscy na nim żerują i wszystko musi on sam, więc chcieliśmy brać udział, żeby tatuś nie czuł się jak padlina...
- Jak co...?!
- Jak padlina. Tatuś powiedział, że czuje się jak padlina, a dookoła niego siedzą sępy, hieny i szakale i czyhają, żeby go zeżreć. Babcia się wtedy obraziła. Tam jest nawet prawie basen z fontanną, w tym domu, to znaczy w ogrodzie. Trochę błotnisty. Takie jeziorko się utworzyło i woda bije, dosyć słabo, i potem gdzieś odpływa, ale my wiemy, że to pękła rura wodociągowa pod ziemią, ona jest nie nasza, ta rura, tylko od sąsiedniego budynku. Podsłuchaliśmy, jak jeden hydraulik o tym rozmawiał. I jak tamci lokatorzy biorą wodę, to u nas fontanna bije słabiej i jeziorko trochę wysycha, a jak nie biorą, to u nas się znów napełnia. Nikt tego nie chce zreperować, bo na razie nie wiadomo, do kogo ten kawałek rury należy i kto gdzie będzie mieszkał.
Nauczycielka nagle zdała sobie sprawę z tego, co słyszy, i pojęła, że w rodzinie jednej z uczennic nastąpiły wydarzenia wstrząsające. Spadek z Argentyny, dom z tarasem do opalania, basen w ogrodzie, to było coś, co mogło ogłuszyć osobę najbardziej nawet odporną. Poczuła się z lekka oszołomiona.
- Gdzie jest ten dom? - spytała słabo.
- Na ulicy Krasickiego. Na Mokotowie. A ogród ciągnie się przy dwóch ulicach, bo tam jest akurat skrzyżowanie.
Klasa trwała w milczeniu, wpatrzona w Janeczkę, która z zimną krwią relacjonowała rzeczy niewiarygodne. Snuła opowieść z jakiegoś innego świata. Po krótkich wysiłkach nauczycielka zrezygnowała z prób opanowania ciekawości.
- I co w końcu? Jaki był ostateczny rezultat tych narad produkcyjnych?
- Stanęło na tym, że tatuś zgadza się na wszystko i teraz zaczynamy się zamieniać. I od razu będzie remont. Tymczasem musimy się gnieździć po kątach, ale potem będziemy mieli mnóstwo miejsca, bo ten dom jest bardzo duży. I stary.
- Jak stary?
- Różnie.
- Jak to, różnie?
- No, różnie. Bo on ma dwie części. Jedna ma sto lat, a może nawet sto pięćdziesiąt, a druga tylko czterdzieści osiem. Ten nieboszczyk z Argentyny własnoręcznie ją wybudował i wszystko jest w zupełnie dobrym stanie, więc remont poleci piorunem, jak się nie pożałuje pieniędzy. Tak powiedział jeden pan, który ma się tym zajmować.
- Ile pięter ma ten dom?
- Jedno. Ale ma strych. I ten strych jest bardzo tajemniczy, nikt nie wie, co się tam znajduje, bo w czasie działań wojennych zginął klucz od drzwi. Podobno powiesiła się tam jakaś osoba i do dziś dnia wisi, ale to nie jest pewne. Przez dziurkę od klucza nic kompletnie nie widać. A w czasie wojny mieszkał w tym domu jeden taki Niemiec, ale nie całkiem Niemiec, tylko taki fol... foks...
- Folksdojcz.
- Aha. Właśnie. Folksdojcz. I on się wcale nie fatygował, żeby porządnie sprzątać. Ja to wiem, bo babcia mojej przyjaciółki chowała u niego różne rzeczy, amunicję i karabiny, i co popadło...
- Na litość boską, co ty mówisz? - przerwała zaskoczona nauczycielka. - Babcia chowała takie przedmioty u folksdojcza?
- No właśnie. Udawała, że sprząta, a tak naprawdę to chowała i nikt nigdy nie szukał. Ja to wszystko wiem, bo ta babcia mi sama opowiadała. I na tym strychu ludzka noga nie stanęła już tysiące lat. To znaczy, prawie czterdzieści. I tam może być wszystko.
Klasa słuchała z zapartym tchem. Nauczycielka dostała wypieków. Janeczka mówiła wprawdzie z przejęciem, ale zarazem z doskonałym spokojem i tak głębokim przekonaniem, że nie można było wątpić w prawdziwość jej słów. Najwyraźniej w świecie proza codziennej egzystencji z hukiem została naruszona eksplozją niezwykłego wydarzenia.
- I to wszystko jest prawdą? - upewniła się nauczycielka, usiłując zatrzymać w sobie resztki niedowierzania. - Nie wymyśliłaś tego?
- Przecież pani sama kazała nic nie wymyślać, tylko opisać prawdziwe wydarzenia. Tatuś wcale nie chciał tego domu, ale ten nieboszczyk wyraźnie napisał, że albo biorą wszystko, albo nic, bo mu bardzo zależało na tym domu, bo on się tam urodził i jego dziadek się tam urodził, i w ogóle wszyscy się tam urodzili. I dlatego ma się wyrzucić obcych lokatorów i zostawić tylko samą rodzinę.
Niejasno czując, że zaniedbuje trochę swoje obowiązki zawodowe, nauczycielka machnęła ręką na zaplanowane zajęcia lekcyjne. Sprawa zaczęła ją wciągać. Pomyślała, że powinna przecież znać stosunki domowe ucznia, które mogłyby mu bruździć w szkolnych zajęciach, i bez reszty już, przy milczącej aprobacie klasy, oddała się wyjaśnieniom.
- Opisujesz wydarzenia nieco chaotycznie - rzekła z naganą. -Spróbuj ułożyć to jakoś po kolei, żeby było bardziej zrozumiałe. Jakim sposobem ten krewny mógł się urodzić w domu, który sam wybudował? Wybudował go przed urodzeniem?
- Nie, to nie tak. Urodził się w tej starej połowie, a wybudował tę nową. Już po urodzeniu.
- A ile jest rodzin w tym domu i ile rodzin w rodzinie... to znaczy, ile osób... to znaczy mieszkań...
- Kompletów - skorygowała Janeczka i ciężko westchnęła. - W rodzinie są tylko trzy komplety. Ale każdy żąda od razu królewskich apartamentów i każdemu brakuje. Tatuś tak powiedział i jeszcze powiedział, że nie położy się pod walec drogowy, żeby sam stworzyć większy metraż. Jeden komplet to my, to znaczy mamusia, tatuś, mój brat i ja, drugi komplet to dziadek i babcia, a trzeci komplet to ciotka Monika, to jest siostra tatusia, ze swoim synem Rafałem i z narzeczonym. I razem z narzeczonym ciotki Moniki mamy cztery mieszkania. Trzy rodziny z tego domu już się zgodziły zamienić, tylko jedna nie chce. Ona jest podejrzana, ta rodzina.
- Dlaczego podejrzana? To duża rodzina?
- Nie, tylko trzy sztuki. Taka potwornie stara wiedźma...
- Jak ty się wyrażasz o starszej osobie? - zgorszyła się nauczycielka. - To niegrzecznie tak mówić! 
Janeczka milczała przez chwilę.
- Taka potwornie stara obywatelka - poprawiła z lekkim oporem - z synem i z żoną tego syna. Zajmują dwa pokoje, ale teraz chcą dostać trzy. Bardzo chciwi. I jeszcze chcą, żeby im dopłacić i w ogóle kręcą. A ja wiem, że im chodzi o ten strych. Za nic w świecie się nie wyprowadzą, dopóki się nie dowiedzą, co tam jest. Do tej pory nikt tego nie wie...
- To niemożliwe, żeby przez czterdzieści lat nikt nie wszedł na jakiś strych - zauważyła nauczycielka sceptycznie. - Gdyby chcieli tam zajrzeć, mogliby po prostu odpiłować kłódkę.
- Kłódka to nic - odparła Janeczka tajemniczo. - Ale tam są żelazne drzwi. To jest strych w tej starej części domu, te drzwi są całe z żelaza i zamknięte na różne klucze, nie tylko na kłódkę. I na takie żelazne sztaby. Nikt nie umie tego otworzyć, trzeba by zrujnować pół domu, żeby je wywalić. W ogóle nie wiadomo, jak się do tego zabrać. Poprzedni lokatorzy nie zgadzali się na żadne rujnowanie, bo ich nie obchodziło, co tam jest, tylko ta jedna rodzina się czepia. Będziemy mieli przez nich potworne kłopoty.
Nauczycielka była młoda, własne mieszkanie spółdzielcze widniało przed nią w bardzo odległej perspektywie, zatem kłopoty, których ostatecznym efektem mógłby być basen w ogrodzie, taras do opalania i piętrowy dom ze strychem, przez krótką chwilę wydawały jej się samą przyjemnością. Szybko jednak przypomniała sobie, że basen jest wynikiem pękniętej rury, a na strych nie można się dostać. Następnie oczyma duszy ujrzała zawiłą procedurę zamiany mniejszych mieszkań na większe, i od razu zakwitło w jej sercu współczucie dla ojca Janeczki. Pod koniec lekcji doznała wyraźnej ulgi, że sama nie posiada żadnych krewnych w Argentynie...
2

Pies siedział na podeście drugiego piętra, kiedy państwo Chabrowiczowie, razem z dziećmi, wychodzili rano z domu. Siedział grzecznie, bez ruchu i patrzył na nich wzrokiem pełnym nadziei. Był dość duży, brązowy, podobny do wyżła, miał gładką, lśniącą sierść, uszy nieco krótsze niż wyżeł i ucięty ogon. Pozwolił się pogłaskać.
Późnym popołudniem siedział nadal, tyle że zmienił kondygnację. Przeniósł się na podest trzeciego piętra, w pobliże drzwi państwa Chabrowiczów. Wydawał się nieco smutniejszy niż rano i jakby trochę zniechęcony.
- Popatrz, ten pies ciągle tu siedzi - powiedziała pani Krystyna do męża z lekkim niepokojem. - Czyj on jest?
Pan Chabrowicz szukał po kieszeniach kluczy do mieszkania. Czuł się nieco zdenerwowany, bo waliły się na niego najrozmaitsze kłopoty, i nie miał teraz głowy do zwierząt.
- Nie mam pojęcia - odparł. - Ładny pies, mieszaniec chyba. Pewnie ma właściciela gdzieś w pobliżu.
Pani Krystyna pochyliła się nad psem i pogłaskała go po lśniącym grzbiecie. Przyjmował pieszczotę z wyraźną wdzięcznością.
- Dlaczego tu siedzisz, piesku? Gdzie masz pana? Zostawili cię? Jaki miły, grzeczny pies! Słuchaj, ten właściciel poszedł z wizytą do kogoś, kto nie lubi zwierząt, i zostawił psa na schodach. Barbarzyńca!
- Cicho, może być u sąsiadów i jeszcze cię usłyszy.
- Chętnie powiem mu wprost, co myślę o takim łajdaku! Znęca się nad psem!
- Wcale się nie znęca, kazał mu czekać i koniec. Zostaw go, nie przyzwyczajaj do siebie cudzego psa.
Mamrocząc pod nosem inwektywy pod adresem owego właściciela i jego hipotetycznych znajomych, pani Krystyna wkroczyła do mieszkania. Pies pozostał na schodach.
Wieczorem, już po kolacji, Pawełek dostał polecenie wyrzucenia śmieci. Posłusznie chwycił wiaderko, ale dotarł z nim tylko do przedpokoju. Otworzył drzwi, wyjrzał i natychmiast odwrócił się ku wnętrzu mieszkania.
- Hej! - zawołał z przejęciem. - Słuchajcie, on tu ciągle jest!
Pies leżał na wycieraczce pod drzwiami, zwinięty w kłębek, apatyczny i beznadziejnie smutny. Janeczka znalazła się przy nim pierwsza, przykucnęła, spojrzała w cierpiące psie oczy i coś ją szarpnęło w okolicy serca. Wyczuła nieszczęście.
- On się zgubił - oznajmiła dramatycznie. - Ta świnia wypędziła go z domu. On się boi, że już na zawsze tak zostanie, sam jeden. Zabierzmy go do siebie!
- Rany, cały dzień trzymać psa na schodach! -powiedział Pawełek z niesmakiem. - Czyj on jest?
- Nie wiem - odparła pani Krystyna, pojawiając się w drzwiach. - Sądzimy, że właściciel poszedł do kogoś z wizytą. Ten ktoś może nie lubi psów...
- Ty, jaka świnia? - zainteresował się nagle Pawełek, trącając siostrę.
Janeczka ciągle siedziała w kucki przy psie.
- Ten właściciel - odparła z zaciętą nienawiścią. - Wcale go tu nie ma. Zostawił go i poszedł. Popatrz, on się trzęsie. I jakoś dziwnie oddycha.
Pies nadal leżał spokojnie z tym samym smutnym, apatycznym spojrzeniem, chwilami drżąc lekko i oddychając nieco chrapliwie, jakby z trudem. Obojętnie pozwalał się głaskać, podsuwając łeb pod przyjazną dłoń, ale nie tracąc wyrazu beznadziejnego smutku. Państwo Chabrowiczowie również opuścili mieszkanie i znaleźli się na podeście, pani Krystyna przykucnęła po drugiej stronie psa, naprzeciwko swoich dzieci.
- O Boże - powiedziała z niepokojem. - Czy on się nie zaziębił? Oddycha, jakby miał bronchit. Gdzie ten jego właściciel?!
- Uciekł - zawyrokowała zimno Janeczka. - To zwyrodnialec. Porzucił go na pastwę losu. Weźmy go do domu!
- Nie możemy go wziąć do domu, przecież jest cudzy...
- Niczyj nie jest! On go porzucił, zostawił go jak... jak podrzutka! Pies poddawał łeb głaskaniu, przymykając oczy, jakby był bardzo zmęczony. Oddychał ciągle z trudem.
- On ma chyba zapalenie płuc - powiedziała do męża zdenerwowana pani Krystyna. - Tadeusz mówił, że jego pies zdechł na zapalenie płuc, przypominasz sobie? Boże drogi, taki śliczny pies, trzeba coś zrobić!
Janeczka dostała wypieków i dreszczy.
- No to zróbcie coś! Nie stójcie tak! Jemu jest zimno, trzeba go przykryć!
- Do nas to zaraz wleczecie całą bandę doktorów, a do psa to nie - zauważył Pawełek zgryźliwie. - Pewnie zaraz powiecie, że trzeba za to płacić...
- Zadzwonię do pogotowia weterynaryjnego - zaproponował pan Chabrowicz, zarażony zdenerwowaniem żony i dzieci. - Rzeczywiście, to jest piękny pies, szkoda by go było. Młody, nie ma więcej niż rok.
- Jest czysty - dodała pani Krystyna. - Popatrzcie, jaki zadbany, wypielęgnowany... Musiał się zgubić bardzo niedawno.
- No właśnie, powinniśmy go zabrać od razu, bo potem będzie gadanie, że brudny i uszargany!...
Pogotowie weterynaryjne poradziło panu Chabrowiczowi odwieźć psa do schroniska dla bezdomnych zwierząt, gdzie weterynarz mógłby go zbadać już o siódmej rano. Miałby tam fachową opiekę. Ewentualnie można mu od razu dać aspirynę. Samochód pogotowia jest w terenie i nie zdąży wrócić wcześniej niż nazajutrz o poranku, poza tym samochód jeździ w zasadzie tylko do nagłych wypadków. Pan Chabrowicz od razu zadzwonił do schroniska, dostał adres i dowiedział się, że dyżur trwa tam całą noc.
Na klatce schodowej przez ten czas odbywała się scysja między matką i dziećmi.
- Nie możemy o nim decydować, dopóki nie wiemy, czy tu gdzieś nie ma jego właściciela - perswadowała pani Krystyna. - On powinien być w pobliżu. Może się upił...
- Jeśli się upił, nie jest wart takiego psa! -zawyrokował stanowczo Pawełek.
- Możemy go poszukać, tego bandytę - rzekła Janeczka z niesłabnącą zaciętością. - Sami poszukamy, jeśli wy nie chcecie. Też nie jesteście warci tego psa!
- Powiedzieli, że można mu dać aspirynę - oznajmił pan Chabrowicz, ukazując się w progu. - Nie rozumiem, dlaczego nie ma obroży, nikt nie wypuszcza swojego psa bez obroży.
Pani Krystyna uczyniła przypuszczenie, że obrożę ktoś ukradł. Pies jest pełen zaufania do ludzi i łagodny, pozwolił ją zdjąć byle komu. Pawełek zażądał, żeby natychmiast dać psu aspirynę. Janeczka wyraźnie poczuła, że nie zniesie dłużej tych debat i tej niepewności. Zanim rodzice zdążyli ją powstrzymać, zaczęła dzwonić do sąsiadów. Pies cierpliwie czekał.
Sąsiedzi z tego piętra wyparli się znajomości z psem. U nikogo żadnych gości nie było. Idący po schodach sąsiad z innego piętra przyznał, że on też widział tu rano tego psa, ale ani o nim, ani o żadnym właścicielu nic nie wie. Nikt nic nie wie. Pies jest bezpański.
W duszy Janeczki zalęgło się nagle granitowe, niezłomne, nieopanowane pragnienie towarzyszenia psu w tej bezpańskości. Dotychczas bez oporu godziła się z myślą, że w domu nie ma warunków, żeby trzymać jakieś zwierzę, mieszkają w środku miasta, rodzice pracują, oni obydwoje z Pawełkiem chodzą do szkoły, zwierzęciu byłoby źle i smutno... Teraz poczuła nagle, że z tym łagodnym, opuszczonym, nieszczęśliwym, prawdopodobnie chorym psem wiąże ją jakaś nić, sznur, lina okrętowa i raczej sama wypędzi się na ulicę, niż pozwoli wypędzić psa! On czeka. Ona widzi przecież, że on czeka, że kołaczą się w nim jakieś resztki nadziei i cierpliwie, w okropnym napięciu i zdenerwowaniu czeka, żeby się nim wreszcie ktoś zajął.
- Weźmy go!!! - wyjęczała rozdzierająco. - On nie może tak zostać! Weźmy go do domu!!!
- Nie możemy - odparła przygnębiona pani Krystyna.
- W takim razie ja też się tu położę na słomiance - oświadczył Pawełek z determinacją. - I będę leżał, aż też dostanę zapalenia płuc!
- Fioła macie obydwoje! - zdenerwował się pan Chabrowicz. - Jutro zaczynamy przeprowadzkę, cały dom się likwiduje, nowy w ruinie, jeszcze nam tylko psa brakowało! Obcego psa!
Pani Krystynie, która już miękła, przejęta losem psa prawie tak samo jak jej dzieci, słowa męża przypomniały o aktualnych kłopotach. Nie, to wykluczone, w żadnym razie nie mogli sobie teraz pozwolić na obce zwierzę!
- Nie możemy go wziąć - zdecydowała. - Dzieci, na litość boską, wy sobie w ogóle nie wyobrażacie, jakie tu od jutra będzie zamieszanie. Przecież ten pies by tego nie wytrzymał!
- A leżenie na klatce schodowej to wytrzyma?! - wrzasnął buntowniczo Pawełek.
- Jeżeli go tak zostawicie, wyprę się was - zagroziła Janeczka. - Zostanę z nim tutaj. Nie pójdę do szkoły. Będę chora.
- Będę zdziwiony, jeśli z tego wszystkiego nie oszaleję - rzekł posępnie gdzieś w przestrzeń pan Chabrowicz.
- Proszę was bardzo, żebyście się zastanowili logicznie - powiedziała stanowczo pani Krystyna. - Tym psem trzeba się porządnie zaopiekować. Coś mu jest, powinien go obejrzeć weterynarz. Od jutra zaczynamy się przeprowadzać, dla zdrowego psa to jest okropna katastrofa, a co mówić dla chorego...
- No więc daj mu tę aspirynę!
- Aspiryna nie zmieni sytuacji. On jest do nas nie przyzwyczajony, od tej przeprowadzki dostanie rozstroju nerwowego, nie znajdzie sobie miejsca. On potrzebuje spokoju!
- Trzeba go na razie odwieźć do schroniska - zadecydował pan Chabrowicz. - Tam się nim na pewno dobrze zaopiekują, a potem zobaczymy.
Janeczka i Pawełek w milczeniu popatrzyli na siebie. Pies czuł się chory, to było wyraźnie widoczne, należało go przede wszystkim leczyć. Jutrzejsze trzęsienie ziemi wykluczało stworzenie mu właściwych warunków. To schronisko, nie wiadomo co to jest, ale może się okazać odpowiednie. Chwilowo muszą chyba się zgodzić, ale na dalszą metę nie popuszczą...
- Gdzie to jest? - spytała pani Krystyna. - Dali ci adres?
- Gdzieś potwornie daleko, za lotniskiem, na Okęciu. Spróbuj mu dać mleka i aspiryny.
Pawełek bez słowa porwał wiaderko ze śmieciami i popędził na dół. Wrócił po dwóch minutach. Pani Krystynie błysnęła myśl, że opróżnił je tuż za drzwiami budynku, nie docierając do śmietnika, ale wolała się o to w tej chwili nie dopytywać. Janeczka patrzyła jej na ręce takim wzrokiem, jakby podejrzewała własną matkę o trucicielskie zamysły.
Pies mleka się napił, ale aspiryny nie chciał. Z urazą odwracał głowę od świństwa na łyżce, obraził się nawet i pełen wyrzutu przeniósł się na wycieraczkę pod innymi drzwiami. Pani Krystyna zrezygnowała z terapii.
- Umiem wlać psu do pyska lekarstwo, oczywiście - tłumaczyła swoim dzieciom, pełnym milczącego potępienia - ale to jest obcy pies, on mnie nie zna, nie mogę mu siłą otwierać pyska, bo się zdenerwuje. Własny pies, przyzwyczajony do właściciela, to zupełnie co innego. Własny pies ma zaufanie.
- Dosyć tego, jedziemy - powiedział pan Chabrowicz, wychodząc z mieszkania z grubym sznurkiem w ręku. Janeczka spojrzała na ojca nieufnie.
- Po co ci sznurek?
- A jak mam go prowadzić? Za rękę? Odwieziemy go i zaraz wracamy. Dzieci, do domu!
Żadne z dzieci nawet nie drgnęło. Stały nadal, niczym posągi, przymurowane do podestu. Pawełek patrzył spode łba. Janeczka miała wypieki. W obydwojgu narastał histeryczny opór. Pan Chabrowicz wiązał psu na szyi sznurek.
- Jeżeli obiecamy, że będziemy wszystko po sobie sprzątać i wcześnie chodzić spać... -zaczął Pawełek łamiącym się głosem.
- Udusisz go!!! - wrzasnęła Janeczka okropnie, rzucając się ku ojcu.
Pan Chabrowicz wzdrygnął się gwałtownie, pani Krystyna nagle pojęła, co się dzieje w duszach jej dzieci. Pomyślała, że kotłujących się w nich uczuć, w gruncie rzeczy szlachetnych, nie należy brutalnie przełamywać.
- W porządku - rzekł a pośpiesznie. - Możecie też jechać. Przynieście jakąś starą szmatę, trzeba mu podłożyć w samochodzie.
- Co ty myślisz, że ja nie umiem zawiązać sznurka na psie? - równocześnie zapytał zirytowany pan Chabrowicz.
Pawełek w mgnieniu oka wrócił z wielkim kawałkiem starej poszewki od poduszki. Janeczka nie odrywała oczu od rąk ojca. Doznała odrobiny błogiej ulgi, widząc, jak zręcznie posługuje się węzłami.
Pies, poczuwszy na szyi sznurek, nagle się ożywił. Podniósł się od razu, pełen nadziei, chętny i gotów do wyjścia. Pan Chabrowicz obserwował go uważnie.
- Przyzwyczajony do obroży - stwierdził. - Dobrze wytresowany pies, inteligentny, posłuszny i grzeczny. Idziemy!
- Pies wybiegł na ulicę radośnie. Zaraz za bramą zaczął węszyć, nagle zatrzymał się, wyprężony jak struna, z wyciągniętym pyskiem i uniesioną przednią łapą. Janeczka i Pawełek wpadli na ojca, który zatrzymał się równie nagle.
- Coś podobnego, to jest myśliwski pies! - wykrzyknął, zaskoczony. - Popatrzcie, jak pięknie wystawia kuropatwę!
- Gdzie jest kuropatwa? - zainteresował się Pawełek.
- Nigdzie, ale przyjrzyj mu się. To jest charakterystyczna poza myśliwskiego psa, który daje znak, że coś zwęszył. Musiał być doskonale tresowany.
Pies ożywił się nadzwyczajnie. Nastąpiła w nim całkowita odmiana, promieniował błogim szczęściem. Najwyraźniej w świecie doznał bezgranicznej ulgi, poczuwszy wreszcie nad sobą czyjeś przewodnictwo i opiekę. Węszył chciwie dookoła, dążąc w kierunku parkingu.
- Czekajcie, może doprowadzi do domu. Może poczuje właściciela, może gdzieś tu mieszka... Potrzymaj sznurek.
Ze sznurkiem w dłoni Janeczka podążyła za psem. Przebiegł kilka metrów, powęszywszy na parkingu, pobiegł w inną stronę, po czym zatrzymał się, bezradny i zdezorientowany. Teren był mu obcy. Obejrzał się i próbował pobiec dalej.
- Nie - zaprotestowała Janeczka, pociągając lekko sznurek. - Teraz tam nie pójdziemy. Ja wiem, że się zgubiłeś, ale nie martw się, zabierzemy cię do siebie. Chodź tu. Do samochodu!
- On ma takie zapalenie płuc, jak ja jestem primadonna - mruknął pan Chabrowicz, obserwując przez szybę swoją córkę i psa. - Zmarzł na tych schodach, a teraz już się rozgrzał i proszę! Zdrów jak ryba!
- Cicho bądź, nie mów tego przy dzieciach - powiedziała szybko pani Krystyna. - Uprą się, żeby go zabrać. Będą nas uważali za bezdusznych złoczyńców. A ja wcale nie jestem pewna, czy mu nic nie jest, on tak źle oddychał.
Pies wsiadł do samochodu grzecznie i bez oporu. Siedział spokojnie na starej poszewce, wyglądając z zainteresowaniem przez okno. Warknął na jakiegoś pijaka, który zbliżał się, kiedy pan Chabrowicz pytał o drogę. Wyraźnie czuł się już zadomowiony, u siebie.
W schronisku rozegrały się sceny straszliwe.
Nie wiadomo, kto poczuł się w pierwszej chwili bardziej nieswojo: Janeczka czy pies. Odrażająca woń karbolu i innych środków dezynfekcyjnych zdenerwowała ich jednakowo. Psu nie pozwolono obwąchać wszystkiego, przywiązano go do klamki drzwi w przedsionku, chciał pobiec dalej, pociągnął te drzwi za sobą i huknął nimi jak z armaty. Przeraziło go to śmiertelnie. Janeczka czym prędzej odczepiła sznurek od klamki, została w przedsionku razem z Pawełkiem, psu do towarzystwa. W gardle dławiło ją coś nieznośnie wielkiego, czuła się tak samo bezradna jak on. Słyszała, że ojciec chwali to nowe schronisko, panującą tu czystość, dobre warunki dla zwierząt, ale nie zgadzała się z nim w najmniejszym stopniu. Nie podobało jej się tutaj, śmierdziało okropnie, było obco i zimno. Jeszcze gorzej wyglądały izolatki dla zwierząt, boksy za siatką, między nimi długi korytarz, wszystko razem jakieś ciemne i ponure, byle jak oświetlone blaskiem słabej żaróweczki. Matka podzielała chyba jej zdanie, bo szeptem sprzeczała się z ojcem, że takiemu wypielęgnowanemu psu może nie być tu dobrze. Pan Chabrowicz uspokajał ją, że to tylko do rana, zbada go weterynarz i skieruje do innych pomieszczeń. Poza tym jest tu czysto, porządnie, w każdej klatce znajduje się kojec wysłany świeżym sianem...
- Siano! - prychnęła pani Krystyna z tłumioną irytacją. - To nie jest koza, tylko pies, po co mu siano?!
Janeczka niechętnie oddała ojcu sznurek. Pies stawiał opór, został wepchnięty do boksu prawie przemocą. Pan Chabrowicz stanowczo ulokował go na sianie, każąc grzecznie leżeć. Janeczka spojrzała w przerażone, zrozpaczone psie oczy i coś w niej pękło.
- Nie chcę!!! - zawyła desperacko, głosem jak trąba jerychońska. - Nie zgadzam się!!! Ja też tu z nim zostanę!!! Zabierzmy go!!! On jest nieszczęśliwyyy...!!!
Pawełek murem stanął przy siostrze. Pani Krystynie opadły ręce, pan Chabrowicz zdenerwował się okropnie. Dyżurująca w kancelarii osoba, miła pani w średnim wieku, przyglądała się dramatycznej scenie życzliwie i ze zrozumieniem.
- No, no - powiedziała uspokajająco. - Nie jest tak źle. Każdy pies w pierwszej chwili czuje się tu nieswojo. Po trzech dniach przywyknie, a na razie jest mu obco.
- Dajmy mu coś znajomego!!! - wyła Janeczka. - Zostawmy mu coś!!! Zostańmy z nim chociaż z godzinę!!!
- Dajmy mu ten gałgan, na którym jechał! - zaproponował błagalnie Pawełek. - Już się do niego przyzwyczaił. Po co wam ten gałgan, niech ma. No, nie żałujcie mu, ja przyniosę!
- Nie żałuję mu gałgana, ale znów ci ktoś będzie musiał otwierać furtkę...
- Przeleżę przez ogrodzenie!
- Musieliśmy chyba upaść na głowę, żeby ich ze sobą zabierać! - irytował się pan Chabrowicz. - Istny obłęd z tym psem, czy ja mam za mało kłopotów?! Uspokójcie się wreszcie!
Janeczka szlochała bez opamiętania, z całej siły uczepiona siatki boksu.
- Oszukaliśmy go!!! On myślał, że już nas ma! I znów go zostawiamy samego! Oszukaliśmy go!!!
- On przywyknie. Nie możemy z nim zostawać, im szybciej zacznie przywykać, tym lepiej - przekonywała pani Krystyna, usiłując odczepić córkę od siatki. - On się głównie dlatego denerwuje, że nie zdążył poznać miejsca. Pies musi wszystko obwąchać, żeby mógł być spokojny, a dopóki nie obwącha, czuje się niepewnie. Przecież nie obwąchasz za niego! Do rana wytrzyma, a rano przyjdzie lekarz, sama wiesz, że lekarz musi go obejrzeć.
Do Janeczki nic nie docierało. Inne psy zaczęły się denerwować. Pani Krystyna wpadła w rozpacz, pan Chabrowicz stracił głowę i posłał syna do samochodu po starą poszewkę. Zapłakana Janeczka osobiście dopilnowała wypchania poszewki sianem. Pani z kancelarii przyglądała się temu wszystkiemu z iście filozoficznym spokojem.
- No, teraz już ma wszelkie luksusy - powiedziała. - Zaśnie sobie na prześcieradle i będzie spał do rana.
- Tu jest ciemno! - chlipnęła spazmatycznie Janeczka.
- Ale on nie ma zamiaru czytać...
- No to co! Ale mu przykro...
- Najbardziej mu przykro przez twoje ryki - powiedziała stanowczo pani Krystyna. - Puść wreszcie tę siatkę i przestań denerwować zwierzęta. Czy ty sobie wyobrażasz, jak on by się czuł jutro, gdyby znów znalazł się w obcym miejscu? A tu przynajmniej będzie miał spokój.
- Ale zostanie sam...
Dramatyczne perswazje zakończył pies. Obwąchał dokładnie starą poszewkę, wziął ją w zęby, usłał nieco inaczej, ułożył się na niej, westchnął i z rezygnacją przymknął oczy. Pani Krystyna poczuła dla niego głęboką wdzięczność.
- Sama widzisz - powiedziała, odrywając wreszcie Janeczkę od siatki. - To był dla niego męczący dzień. Pozwólmy mu spokojnie zasnąć.
Janeczka chlipnęła jeszcze raz, żałośnie spojrzała w kierunku boksów i pozwoliła się wyprowadzić. Państwo Chabrowiczowie, pełni ulgi, grzecznie przeprosili dyżurną panią za całe zamieszanie i ruszyli ku bramie. Pawełek szedł w stronę samochodu za siostrą, czując do niej niejasną wdzięczność za przedstawienie, które w całości wzięła na siebie. Dzięki temu on już nie musiał wydziwiać, mógł się zachować jak mężczyzna, z boku tylko pilnując, czy sprawa jest traktowana dostatecznie poważnie. Pociągnął Janeczkę za rękę i pozostał z tyłu, puszczając przodem rodziców.
- Ty, skończ te wygłupy - szepnął konfidencjonalnie. - Od jutra będzie kotłowanina z przeprowadzką i nie będą na nas zwracać uwagi. Przyjedziemy do niego z wizytą. Tu chodzi jakiś autobus.
W mgnieniu oka Janeczka doceniła pomysł. Pociecha jak balsam spłynęła na jej udręczone serce, zarazem jednak natychmiast pojawiła się myśl o trudnościach organizacyjnych. Odzyskała równowagę i trzeźwość umysłu.
- Leć pierwszy i zobacz numer na przystanku - odszepnęła. - I sprawdź, skąd on chodzi. Ja się tu jeszcze muszę trochę wlec, żeby nie nabrali podejrzeń...
3

Dom był duży, piękny i bardzo stary. Osłaniały go drzewa, tonące w blaskach jesiennego słońca. Wszystko było nieruchome, spokojne, osłonecznione, czerwonawozłociste.
Klement niespokojnego ruchu wprowadzali ludzie. W otwartych drzwiach domu, w bramie ogrodzenia i na ulicy kłębiło się straszliwe piekło, złożone z tragarzy, mebli, pakunków, wozu meblowego i zmieniających się poszczególnych członków rodziny. Poczwórna przeprowadzka, przebiwszy się już przez fazę najgorszego chaosu, miała się ku końcowi.
Ten sam wóz meblowy od kilku dni krążył pomiędzy wszystkimi domami, przywożąc jedne rzeczy, a wywożąc drugie. W wyniku tego uproszczonego, zdawałoby się, transportu kredens lokatorów z pierwszego piętra i kanapa babci odbyły podróż dwukrotnie, załadowane przez pomyłkę z powrotem natychmiast po wyładowaniu, zaś biurko ciotki Moniki, odwiezione w pierwszym rzucie lokatorom z parteru, przejechało się nawet trzy razy. Poprzedniego dnia, wbrew obawom wszystkich zainteresowanych, kataklizm udało się wreszcie jakoś opanować i teraz właśnie przenoszono ostatnie rzeczy.
Ciężkiej pracy tragarzy przyglądały się trzy osoby. Od zewnątrz Janeczka i Pawełek, którzy właśnie wrócili ze szkoły, od wewnątrz zaś wiekowa osoba, wsparta łokciami o parapet parterowego okna, chuda, nieruchoma jak posąg, milcząca, z pomarszczoną twarzą, na której malował się wyraz zimnego, kamiennego uporu.
Janeczka poruszyła się pierwsza i postawiła teczkę na podmurowaniu ogrodzenia.
- Jestem przeraźliwie zadowolona - oznajmiła z satysfakcją. - Odpowiada mi to. Ty, jak?
Pawełek ustawił swoją teczkę obok i oparł się plecami o obydwie, przytrzymując je, żeby nie spadły.
- Owszem - zgodził się łaskawie. - Może być. Będzie gdzie pomieszkać. Jemu też będzie tu dobrze. Mały ten ogród, co prawda, ale zawsze kawałek jest.
- Sprowadzimy go, jak się skończy to całe piekło. Tylko ta stara czarownica mnie denerwuje.
Brodą wykonała gest w kierunku domu. Nie odrywając pleców od teczek, Pawełek wykręcił szyję i spojrzał na postać w oknie.
- Bo co? - spytał z niesmakiem. - Co cię obchodzi ta zmora?
- Głupi jesteś, pewnie że obchodzi. Ona się dobrowolnie nie wyprowadzi, ja ci to mówię. Ten komórkowiec ze swoją żoną dałby się namówić, ale ona nie.
- Jaki komórkowiec?
- Ten jej syn. Nie widziałeś, że ma łeb jak dynia? Tam są te... szare komórki. One mu się rozrosły, pewnie ma zwyrodniałe. To się nazywa przerost.
- Możliwe. Wcale nie jak dynia, tylko jak wielka gruszka do góry nogami. Naprawdę myślisz, że się nie wyprowadzi? To by nie było dobrze, zajmują najlepsze pół strychu.
- No właśnie. I mnie się wydaje, że oni tam coś robią. Pawełek zainteresował się gwałtownie.
- Co robią?
- Nie wiem. Zakradłam się i słyszałam szuranie. Pewnie chcą się przepchać przez ścianę do naszej, tej zamkniętej połowy. Moglibyśmy sprawdzić, czy już zrobili dziurę, czy nie, ale nie dostaniemy się tam, bo powiesili kłódkę. Siedzą i pilnują. Ta zmora pilnuje.
- Iiiiii... - powiedział Pawełek lekceważąco po chwili milczenia. Teraz Janeczka spojrzała na brata z nagłym zainteresowaniem.
- Myślisz...? - spytała z nadzieją.
- No pewnie! W ogóle nie potrzebuję myśleć, kłódka, wielka rzecz! Wejdziemy byle kiedy. Jeden mój kumpel ma milion kluczy, bo jego ojciec jest ślusarzem. Wytrychy też ma. A jakby co, to można odśrubować skobel, te drzwi są zwyczajne, drewniane.
Janeczka, uspokojona, kiwnęła głową. Przez chwilę w milczeniu przyglądała się transportowi dwóch wielkich skrzyń ze szkłem i porcelaną, które, wbrew oczekiwaniom, nie zostały upuszczone. Złociste liście szeleściły pod nogami tragarzy.
- Wczoraj jeszcze wiadomo było, gdzie mieszkamy - zauważyła filozoficznie. - Dziś już nie jestem pewna. Do domu mamy wrócić tam, czy tu?
- Chyba tu - mruknął z roztargnieniem Pawełek. - Nie wszystko ci jedno? Nie masz większych zmartwień?
- A ty masz?
- A jak? Cały czas myślę, czy nam nie zabronią go tu sprowadzić. Sami nie załatwimy, musi być ojciec. Co będzie, jak się nie zgodzą?
- W ogóle nie ma o tym mowy - odparła Janeczka, wzgardliwie wzruszając ramionami. - Zwyczajnie, dostanę ataku i koniec. I będę miała ten atak tak długo, aż się zgodzą. 
- Jaki atak?
- Wszystko jedno jaki. Porządny. Specjalnie mam same piątki w szkole, żeby nie było żadnego gadania. Przez niego jestem pierwszą uczennicą. Same piątki i atak, to nie ma siły, muszą się zgodzić. I tobie też radzę, same piątki. Jakiś czas to wytrzymasz.
Pawełek skrzywił się okropnie i ciężko westchnął.
No, dobra. Może być. Rany, jeszcze cały tydzień! Ty, możemy teraz do niego pojechać. W tym zamieszaniu w ogóle nie zauważą, że nas nic ma.
- Bardzo dobry pomysł. Tylko tych teczek musimy się pozbyć.
- Podrzucę do garażu, nikt tam nie zajrzy.
- I jeszcze musimy kupić po drodze kawałek kiełbasy, bo inaczej będzie mu przykro...
Nikt nie zwrócił uwagi na Pawełka, który z dwiema teczkami prześlizgnął się zręcznie w kierunku ruiny, będącej niegdyś garażem. Janeczka pozostała na ulicy. Wsparta o podmurowanie ogrodzenia, ujrzała ojca, który wśród licznych objawów zdenerwowania wprowadził do domu jakiegoś człowieka niosącego bardzo wypchaną torbę. Dostrzegła nagłe ożywienie nieruchomiej dotychczas osoby w oknie i przez chwilę sądziła, że ożywienie to zostało spowodowane przybyciem ojca z owym człowiekiem, zaraz jednak stwierdziła pomyłkę. Osoba znikła z okna, ukazała się w drzwiach, ominęła wnoszony właśnie tapczan i wybiegła przez furtkę na ulicę, gdzie spotkała nadchodzącego listonosza, który na widok zamieszania zatrzymał się niepewnie. Odebrała od niego jakąś przesyłkę i wróciła do domu, zaś w chwilę później pojawiła się babcia ze stanowczym żądaniem odnalezienia natychmiast boku szafy bibliotecznej, rozłożonej na części. Tragarze, po krótkim oporze, odnaleźli ów drugi bok i wyciągnęli go spod stosu paczek z książkami.
Wszystko to Janeczka zdążyła obejrzeć, zanim wrócił Pawełek. Sprawdziwszy, czy wystarczy im pieniędzy na przysmak dla psa, bez żalu porzucili przedstawienie przed domem i udali się w odwiedziny.
Była to już czwarta kolejna wizyta w schronisku. Prawie codziennie udawało im się zaraz po szkole zniknąć z oczu rodziny i podążyć na dalekie Okęcie. Przeprowadzka bowiem od czterech dni absorbowała wszystkich bez reszty. Ulubieniec był już do nich przyzwyczajony, przeczuwał zapewne, że przyjdą, bo czekał przy siatce boksu cierpliwie i grzecznie, ożywiając się na ich widok. Znał ich już i pamiętał, nie tak jak za pierwszym razem.
Za pierwszym razem, trzeciego dnia po znalezieniu go na schodach, uzyskawszy z kancelarii stosowne informacje, z bijącym sercem i kawałkiem smażonej wątróbki odnaleźli właściwy boks. W boksie ich pies leżał na posłaniu w towarzystwie dwóch innych, równie grzecznych i spokojnych piesków. Był zupełnie zdrowy, ale trochę smutny. Ożywił się odrobinę, kiedy Janeczka przykicnęła przy siatce.
- Chaber! - zawołała półgłosem. - Chaber, chodź tu!
- Dlaczego Chaber? - zainteresował się Pawełek, przykucając obok niej.
- Pies Chabrowiczów powinien nazywać się Chaber, nie? Będzie wiadomo, że należy do rodziny. Chaber, chodź tu, mamy coś dla ciebie!
W oczach psa błysnęła wyraźna nadzieja. Podniósł się z legowiska i podbiegł do siatki. Chętnie zjadł kawałek wątróbki. Uniósł łeb i patrzył pytająco.
- Nie - wyjaśniła mu Janeczka z żalem. - Jeszcze nie możemy cię zabrać, wiesz? Musisz tu pobyć całe dwa tygodnie. Wytrzymasz dwa tygodnie, prawda?
- Chaber, ładny piesek, dobry piesek - przemawiał z uczuciem Pawełek. - Poczekaj na nas. Przyjdziemy po ciebie. Niecałe dwa tygodnie, a potem pójdziesz z nami.
Pies pojął, że na razie jeszcze nie idzie. Przeciągnął się, ziewnął, spojrzał w bok, a potem usiadł, przyglądając się rodzeństwu z wyrazem melancholijnej rezygnacji.
- Zrozumiał - stwierdziła z ulgą Janeczka. - Nie jest zadowolony, ale zgadza się poczekać. Chwała Bogu, już nie wydaje się taki nieszczęśliwy!
- Wygląda nawet nieźle - przyświadczył Pawełek. - Rany, jaki on grzeczny! Będziemy mieli fajnego psa...
Następnego dnia już ich poznał, a od trzeciej wizyty zaczął reagować na imię. Cieszył się bardzo umiarkowanie, wyglądało to tak, jakby z wybuchem prawdziwej radości czekał na chwilę, kiedy zostanie stąd zabrany. Tym razem Janeczka i Pawełek wspólnymi siłami nakłonili go, żeby wyszedł z boksu na wybieg. Wybieg był mały, ale w każdym razie przyjemniejszy niż boks i milej było zacieśniać znajomość na świeżym powietrzu w promieniach popołudniowego słońca niż w ciemnawym wnętrzu budynku. Pies ożywiał się coraz bardziej, chociaż wciąż widoczna w nim była melancholia, niewątpliwie związana z koniecznością pozostawania w schronisku.
Już niedługo - tłumaczyła mu z zapałem Janeczka. - Już znaleźli te wszystkie biurka i szafy, teraz je poustawiają i skończą. Wytrzymaj cierpliwie jeszcze troszeczkę. Tydzień, tylko jeden tydzień...
On ma w nosie nasze gadanie - stwierdził Pawełek z lekkim rozgoryczeniem. - Wcale nam nie wierzy. Uwierzy dopiero, jak go stąd zabierzemy.
Nieprawda, on wszystko doskonale rozumie, widzisz przecież. Wie, że musi poczekać i że potem pójdzie z nami. Tylko mu smutno teraz, tak zostawać.
Pawełek z powątpiewaniem kiwał głową, głaszcząc psa przez siatkę.
Gorzej będzie, jak się ojciec nie zgodzi. Ciągle jest zdenerwowany. Ty! wracajmy już może, bo lepiej się nie narażać.
Ojciec przywiózł jakiegoś człowieka, pewnie takiego od remontu. Zajmie się nim i na nic nie będzie zwracał uwagi. Ale i tak musimy wracać, bo zamykają.
Cześć, Chaber - powiedział Pawełek z ciężkim sercem, podnosząc się z pozycji w kucki. - Trudno, sam rozumiesz. Już niedługo. Żebyś ty wiedział, jak my się dla ciebie poświęcamy!
Janeczka niechętnie oderwała się od siatki. Pies posmutniał. Westchnęli żałośnie wszyscy troje. Trudno było ruszyć z miejsca.
- Chodź już, jak rany - powiedział posępnie Pawełek. - Żeby tylko nic było żadnej draki w domu!...
W domu na nieobecność dzieci istotnie nikt nie zwrócił najmniejszej uwagi. Pan Chabrowicz przywiózł ze sobą hydraulika, który wymienił ów pęknięty kawałek rury, powodujący tworzenie się basenu w ogrodzie, nie bacząc już na to, że ów kawałek należy właściwie do sąsiadów. Wymiana nie nastręczyła zbyt wielkich trudności. Natychmiast potem przystąpiono do oględzin instalacji w łazience i kuchni na piętrze, które były w najgorszym stanie. Miały one należeć do ciotki Moniki. Kran, doprowadzający wodę do budynku, został zakręcony już wcześniej, przed wymianą rury, teraz zaś zakręcono jeszcze i kran na piętrze i hydraulik od razu zabrał się do demontażu starych, zniszczonych urządzeń. Pan Chabrowicz przyglądał mu się z niepokojem, od czasu do czasu służąc pomocą.
Po godzinie demontaż wciąż jeszcze znajdował się w fazie początkowej.
- Niech to szlag trafi, wszystko przyrdzewiało na mur - zawyrokował ponuro hydraulik, ocierając pot z czoła. - Będzie pan miał takie kłopoty, że niech ręka boska broni. To jeszcze przedwojenne.
- To co, że przedwojenne? - zaniepokoił się pan Chabrowicz. To niedobrze?
Hydraulik pokiwał tylko złowieszczo głową i znów przystąpił do przerwanej pracy. Pomieszczenie niegdyś stanowiło łazienkę, potem, bez wielkich zmian instalacji, zostało przekształcone w kuchnię, teraz zamierzano przywrócić mu postać pierwotną, kuchnię tworząc obok. Trzy różne armatury służyły różnym celom, ściśle zaś biorąc nie służyły żadnemu, bo nic nie działało. Hydraulik, męcząc się straszliwie, zdołał wreszcie, po dwóch godzinach, odkręcić dwa rozlatujące się krany. Zaprezentował je panu Chabrowiczowi.
- Patrz pan - rzekł złowróżbnie. - Ten to nic, bo pojedynczy, ale ten drugi ma dwa ujęcia. Ten trzeci też. Daj Boże, żebyś pan znalazł taki sam rozstaw, bo jak nie, to ja nie wiem, czy się reduktorkami wyreguluje. Nienormatywne wszystko. Zaszpuntujemy na razie, a pan musi kupić wszystkie armatury i będziemy próbować.
Wbił szpunt w otwór po kranie i obaj z panem Romanem jęli rozważać kwestię stanu instalacji. Hydraulik miał jak najgorsze przeczucia, twierdził, że kompletnie zardzewiała całość trzyma się tylko tak długo, jak długo nie próbuje się jej poruszyć. Wymiana bodaj jednego kawałka spowoduje całkowity rozpad przynależnej doń reszty.
- Wszystko puści - oznajmił proroczo. - Tak, to trzyma, bo nawet porządnie było zrobione, ale nie daj Boże co ruszyć, to już by trzeba było przewody wymieniać. A u pana wszystko w bruzdach, trzeba by ściany pruć.
Pan Chabrowicz poczuł głębszy niepokój i podejrzliwie popatrzył na zaszpuntowane otwory po kranach. Hydraulik również spojrzał w tę samą stronę, w pamięci porównując nowe armatury z widocznymi tu instalacjami i z powątpiewaniem kręcąc głową.
Z dołu dobiegł głos Rafała, gromko pytającego, jak tam z rurą w ogrodzie i czy już można puścić wodę. Zdenerwowana długim oczekiwaniem babcia kazała mu iść do piwnicy i otworzyć główny kran. Pan Chabrowicz okrzykiem z góry potwierdził, że wymiana rury jest już skończona, a kran na piętrze zamknięty, można zatem uruchomić instalację. Rafał zszedł do piwnicy, znalazł stosowne urządzenie i odkręcił je z dużym rozmachem.
To, co nastąpiło w ciągu najbliższych kilku sekund, śmiało można by przyrównać do nagłego wybuchu gejzeru, albo też zgoła końca świata. Na dole woda strzeliła z kranu tak, że wytrąciła babci z ręki szklankę i stłukła ją na drobne kawałki. Na górze wyleciała ze ściany i z okropnym brzękiem wpadła do wanny armatura, której przedtem za nic na świecie nie dawało się odkręcić. Przed nosem pana Chabrowicza i hydraulika wyskoczył z otworu szpunt, woda runęła na nich potężnym strumieniem, za wodą zaś runął olbrzymi kawał tynku, obnażając przewody. W mgnieniu oka wszystko razem zmieszało się w jedną błotnistą maź. Hydraulik stracił głowę i, usiłując zatkać chociaż jeden z otworów, bryzgał fontannami na wszystkie strony. Pan Chabrowicz plując tynkiem popędził do piwnicy.
Piekło zapanowało w całym domu.
Na tę właśnie chwilę trafili Janeczka i Pawełek, wracający z wizyty u psa. Trochę zaskoczeni, zatrzymali się w holu. Cała rodzina z wiaderkami i ścierkami miotała się na górze, hydraulik wycierał twarz i oglądał kran, który teoretycznie zamykał wodę na piętrze.
- Puścił - zawyrokował. - Pierwsza rzecz, to trzeba go wymienić. Potem dopiero będzie się dalej sprawdzać, bo inaczej zostanie pan całkiem bez wody. A na razie wszystko zaszpuntujemy.
- Tylko może jakoś mocniej, żeby znów nie wyskoczyło! - jęknęła ciotka Monika, wyżymając ścierkę.
Ponowne, bardzo ostrożne otwarcie dopływu wody w piwnicy nie dało już żadnych dodatkowych, z niepokojem oczekiwanych, efektów. Rodzina odetchnęła z niejaką ulgą. Mokry pan Roman z posępnym wyrazem twarzy konferował z mokrym hydraulikiem.
- No tak - powiedziała Janeczka w zadumie. - Miałeś rację. Musimy to wszystko teraz odpracować, bo inaczej nic z nimi nie załatwimy. Tatuś jest chyba w złym humorze.
- Dobrze jeszcze, że to Rafał odkręcał tę wodę, a nie my - odparł filozoficznie Pawełek. - Na odpracowanie mamy cały tydzień, a przez tydzień mu przejdzie.
- Lepiej zacząć od razu. Nie wiadomo, czy tu się jeszcze coś nie zawali. Mam pomysł...
W wyniku pośpiesznej narady jeszcze tego samego wieczoru cała zgromadzona przy kolacji rodzina doznała następnego wstrząsu. Natychmiast po ukończeniu posiłku Janeczka podniosła się od stołu z bardziej niż zwykle anielskim wyrazem wielkich, niebieskich oczu.
Wy sobie teraz idźcie odpoczywać - rzekła słodko - a my tu sami wszystko posprzątamy i nic nie potłuczemy. Wy jesteście zmęczeni, a my nic.
I od razu sięgnęła po tacę, zaczynając zbierać na nią nakrycia. Zmaltretowana rodzina, jak jeden mąż, zgodnie zapatrzyła się w nią osłupiałym spojrzeniem. Nikt nie był w stanie nic powiedzieć. Pani Krystynie błysnęła myśl, że w tym jest coś nienormalnego, przez cały czas przeprowadzki jej dzieci są niewiarygodnie grzeczne, nie sprawiają najmniejszych kłopotów, dobrowolnie dbają o zakupy spożywcze, wcześnie chodzą spać, a teraz jeszcze chcą zmywać! Coś tu musi być nie w porządku...
Pawełek szurnął krzesłem i podniósł się również.
- No! - przyświadczył. - Jazda odpoczywać! My się tu zaraz bierzemy do roboty!
Babcia pierwsza odzyskała głos.
- Rafał, może byś im pomógł - zaproponowała niepewnie.
- O rany! Muszę...? - jęknął żałośnie Rafał.
- Wcale nie musi! -zaprotestowała natychmiast Janeczka. - On też się zmęczył. Nosił wszystkie książki i sprzątał. Umiemy zmywać bardzo dobrze, damy sobie radę!
Jeszcze przez chwilę panowało milczenie. Janeczka i Pawełek energicznie zbierali ze stołu naczynia.
- Na litość boską, jakim cudem udało ci się wychować takie idealne dzieci? - szepnęła ze śmiertelnym zdumieniem ciotka Monika do pani Krystyny.
Matka idealnych dzieci spojrzała na nią dziwnym wzrokiem.
- Właśnie się zastanawiam nad tym, czego oni mogą chcieć - tu szepnęła w zadumie. - Musi to być coś potężnego. Trochę się domyślam, ale nie jestem pewna...
W kuchni, na szczęście czynnej, Pawełek znalazł wreszcie jakąś ścierkę.
- Ty, wiesz co? - powiedział tajemniczo, przystępując do wycierania naczyń. - Po tym garażu ktoś łaził. To jest jakiś dziwny dom.
- Jak łaził? - zaciekawiła się Janeczka.
- Wierzchem. Znaczy, właził po nim do góry. I na dół.
- Skąd wiesz?
- Widziałem takie szurane ślady, jak chowałem teczki. Zapomniałem ci przedtem powiedzieć. Ten mech, co tam rośnie, był zdarty. Musiał ktoś łazić, bo jak wlazłem obok i zleciałem, to zdarło się tak samo.
- To znaczy, że on też zleciał. Może to był ktoś z rodziny? Może ojciec właził albo Rafał?
- Coś ty, po co by mieli włazić po wierzchu? Przecież mogą się dostać na górę od środka. To był ktoś obcy. Ja ci mówię, coś jest na tym strychu i jacyś gangsterzy chcą się do niego dostać.
Janeczka przez chwilę zmywała w milczeniu, zanurzając ręce po łokcie w olbrzymich kłębach piany z „Ludwika” pomieszanego z proszkiem do prania. Usiłowała wyobrazić sobie, jak to mogło być z tym włażeniem. Garaż znajdował się na dole, nad garażem był taras, na którym niegdyś wybudowano coś w rodzaju szopy. Szopa zawaliła się, a jej dach, jedną stroną trzymający się jeszcze budynku, drugą obniżył się aż do poziomu tarasu, tworząc skośną płaszczyznę, całą porośniętą pięknym, zielonym mchem. Było to już nisko, niewiele nad ziemią, łatwo dawało się tego dosięgnąć. Żadna sztuka.
Sięgnęła po następny stos naczyń.
- Nie wiem, po co to każdy musi jeść na stu talerzach - mruknęła gniewnie. - Widelce i noże, widelce i noże, jedliby jednym i też by było dobrze. Weźmy go wreszcie, bo już mam dosyć tej potwornej grzeczności!
- Kiedyś podobno ludzie jedli z jednej miski i jedną łyżką - zauważył Pawełek z westchnieniem. - Każdy po kolei brał i wpychał sobie do gęby. Łatwiej było.
Janeczka wyrobiła sobie wreszcie własne zdanie na zasadniczy temat.
- Więc ja uważam, że ty masz rację - rzekła. - Na pewno tam coś jest. Przy remoncie tam wejdą i wtedy...
- Wcale nie wiem, jak to będzie z tym remontem - przerwał Pawełek z troską. - Słyszałaś przecież, co mówili przy kolacji. Mają jakieś kłopoty i wolą niczego nie ruszać, dopóki zmora z komórkowcem się nie wyprowadzą. Z tej ich kuchni chcą zrobić łazienkę, bo łazienek mamy za mało, i chcą tak załatwić, żeby wszystko było za jednym zamachem.
Janeczka z niechęcią wzruszyła ramionami.
- A zmora z komórkowcem nie ruszą się, dopóki nie wejdziemy na strych - powiedziała zgryźliwie. - W dodatku przez ten czas włazi tam bandyta... Gdzie włazi?
- Właśnie nie wiem. Obejrzałem okna, ale po garażu mógł wleźć tylko do tego zakratowanego. Nie wiem, co mu przyjdzie z zakratowanego okna. To jest okno od tej zamkniętej części. Janeczka znów rozmyślała przez chwilę.
Dziwię się, że ich to nic nie obchodzi - zauważyła z naganą, mając na myśli całą dorosłą rodzinę. - Przejmują się głupstwami, a czymś poważnym wcale. Będziemy musieli sami to załatwić. Co załatwić? - zainteresował się Pawełek. Wypłoszyć zmorę. Nie mam cierpliwości czekać, aż oni do czegoś dojdą. Zobaczymy, czego ona nie lubi i postaramy się o to. Pawełkowi projekt spodobał się od razu.
Bardzo dobrze - pochwalił. - Ciekawe, co to będzie. Może węże? Albo myszy?
Nie wiem na razie. Może wystarczą karaluchy? Widziałam w supersamie dwa bardzo piękne. Przynieś koniecznie te klucze, trzeba zajrzeć na jej strych.
Rany, ile roboty! - westchnął Pawełek. - I Chaber, i klucze, i gangsterzy, i jeszcze szkoła do tego. Szkoła mi przeszkadza najwięcej. Tylko nie waż się latać na żadne wagary! - krzyknęła Janeczka ostrzegawczo, odwracając się gwałtownie i wychlapując na podłogę wielki placek piany. - Całą grzeczność byś zmarnował! Nadrobisz to sobie potem, jak już się przyzwyczają do psa!
Dobra, sam wiem. Nie pouczaj mnie. Więc mnie się wydaje, że on dolazł do tego zakratowanego okna i dalej mu nie poszło, więc zrezygnował i zleciał.
Albo może... Czekaj! A może przepiłował tę kratę? Pawełek znieruchomiał na moment, ze ścierką i półmiskiem w rekin h, i spojrzał na siostrę roziskrzonym wzrokiem.
Co? A wiesz... Rany, to jest myśl! Możliwe, że przepiłował! Możliwe, że zmora z komórkowcem rzeczywiście robią dziurę w ścianie i on o tym wie i też chce przeleźć. Żeby zdążyć przed nimi? Ty masz rację, musimy to sprawdzić!
Ale najpierw musimy załatwić z psem - rzekła stanowczo Janeczka, usiłując przepchnąć zwały piany przez otwór zlewozmywaka. - trudno, ten tydzień jeszcze przetrzymamy...
4

Pan Chabrowicz siedział na krześle przy stole i chwycił się za głowę gestem najostateczniejszej desperacji.
- Po co ja się zgodziłem na ten cały obłęd! - jęczał w bezgranicznym przygnębieniu. -Na diabła mi był ten kretyński spadek! Musiałem chyba mieć zaćmienie umysłu!...
- Już przepadło i nie ma co żałować - uspokajała go pani Krystyna. - Stopniowo wszystko się załatwi, a teraz nie chodzi o spadek, tylko o psa. Ja w zasadzie nie mam zastrzeżeń, dzieci są grzeczne i zasługują na jakąś nagrodę. Jedyny problem z twoją matką, nie wiem, czy nie zaprotestuje ze względu na kota...
- Babcia już się zgodziła - oznajmiła Janeczka. - Powiedziała, że nie ma nic przeciwko temu.
- Babcia się zgodziła? - zdziwił się pan Roman, przestając na chwilę jęczeć i spoglądając na córkę. - Pomimo kota?
- Kot wcale nie przeszkadza. Powiedziałam babci, że chcecie wziąć psa do pilnowania domu, i od razu powiedziała, że to bardzo dobry pomysł.
Pani Krystyna niemal się zachłysnęła.
- Powiedziałaś babci, że my chcemy wziąć...! Babcia pewnie zrozumiała, że to ma być pies uwiązany w budzie, na łańcuchu!
- Nie wiem, co babcia zrozumiała, ale się zgodziła. Pawełek ruszył nagle do drzwi.
- Zaraz powiem babci, że wy uważacie, że ona ma sklerozę i nie rozumie, co się do niej mówi - zawiadomił spokojnie.
- Dokąd! - wrzasnął pan Roman i oderwał ręce od głowy. - Stój! W tej chwili masz się odczepić od babci! Rany boskie, ja chyba zwariuję! Bierzcie psa i dajcie mi święty spokój! Hydraulik mówi, że jak nie dostanę reduktorków, trzeba będzie przerabiać wszystkie instalacje! Wszystkie nienormatywne, bo przed wojną był inny rozstaw, a wy mi tu zawracacie głowę psem! Wszystkie posadzki do wymiany!
- Nie wszystkie, nie wszystkie - powiedziała ugodowo pani Krystyna. - Tylko te stare. Pies nie ma z tym nic wspólnego.
- No więc bierzcie go sobie i odczepcie się ode mnie!
- A ten gość mówił, że wszystko pójdzie piorunem - przypomniał Pawełek. - Ten, co to z tobą na początku rozmawiał...
- Jaki gość! - krzyknął pan Roman. - Ten zdzierca?! Ten bandyta?
On żądał takich sum, że nie wystarczyłby spadek po Rotszyldzie! Po Onasisie! Ja nie jestem milionerem, na oczy go więcej nie chcę widzieć!
- No więc w porządku, pozbyłeś się go, załatwisz wszystko sam - łagodziła pani Krystyna.
- I sam tkwię w błędnym kole i nie mogę z niego wyjść! Ci tutaj nie wyprowadzą się, dopóki Andrzej nie zwolni swojej kawalerki, Andrzej nic zwolni kawalerki, dopóki tu się nie wprowadzi, a nie może się wprowadzić, dopóki im nie wyremontujemy kuchni i łazienki, bo i tak się wszyscy biją rano o mycie! Remontu nie zaczniemy, dopóki ci się nie wyprowadzą, bo wszystkie instalacje mogą pójść do wymiany! Popełnię nadużycie, pójdę do więzienia i tam będę miał święty spokój!
- Dobra - zgodził się Pawełek. - Pójdziesz do więzienia, ale zanim to, musisz jechać z nami po psa.
- Trzeba namówić ciocię Monikę, żeby wzięła ślub z panem Andrzejem - rzekła z ożywieniem Janeczka, uważnie wysłuchawszy ojcowskiego przemówienia. - Wtedy nie będzie już miał nic do gadania. Wprowadzi się bez remontu i koniec.
Pani Krystyna spojrzała na córkę z nagłym błyskiem w oku.
- A wiecie, że to jest zupełnie niezły pomysł...
- W porządku, namówimy ją - zdecydował energiczne Pawełek. - Rafał też ją namówi. Powie, że bez ślubu przestanie się uczyć...
- I zada się z marginesami społecznymi - podsunęła Janeczka.
- Z marginesami, może być. Znaczy, już wszystko macie z głowy. Możemy jechać po psa.
Pan Chabrowicz odjął ręce od skroni i zaniechał jęków.
- Rzeczywiście, jak wam łatwo przyszły te rozstrzygnięcia - zauważył z przekąsem. - Jedźcie sobie.
- Ale to nie my mamy jechać, tylko ty! -zwróciła mu uwagę Janeczka. - To znaczy my z tobą.
- Co takiego? Jeszcze ja mam po niego jechać...?!
- A coś ty myślał? Przecież dzieciom nie wydadzą - wtrąciła pani Krystyna. - Musi być z nimi ktoś z rodziców.
- No nie - zaczął pan Roman dziwnym głosem. - Tego już chyba za wiele...
- Tam urzędują tylko do czwartej - powiedział szybko Pawełek. - Wyrwiesz się z pracy i pojedziemy zaraz po szkole. Zgodziłeś się przecież, nie? Nie wolno wystawiać rufą do wiatru własnych dzieci!
- Jeżeli tatuś z nami nie pojedzie, będziemy musieli go ukraść - oznajmiła ze smutkiem Janeczka. - I na co wam przyjdzie? Będą was włóczyć do kolegium jako trudnych rodziców...
Pani Krystyna spojrzała na męża, stanowczym gestem obróciła swoje dzieci twarzą w kierunku drzwi i popchnęła je lekko.
- Idźcie sobie. Uspokójcie się, tatuś z wami pojedzie. Jutro o trzeciej po południu, idźcie sobie stąd, już ja go namówię...
- Widzisz? - powiedziała Janeczka szeptem, kiedy znaleźli się za drzwiami. - Proszę, nie mówiłam? Brali ślub i on już nie ma nic do gadania.
Pawełek milczał długą chwilę.
- Wiem na pewno, czego nigdy nie zrobię - oświadczył z głębokim przekonaniem. - Nie ożenię się za skarby świata...

Nie wiadomo, jakich argumentów użyła pani Krystyna, w każdym razie nazajutrz o wpół do czwartej po południu pan Roman skończył załatwiać formalności związane z odebraniem zwierzęcia ze schroniska. Oderwawszy się na chwilę od gnębiących go problemów, odzyskał jakby odrobinę pogody ducha. Uspokajał swoje dzieci, które obok niego czekały upragnionego momentu, z najwyższym trudem hamując niecierpliwość. Nie chciały iść do boksu, dopóki wszystko nie zostanie załatwione tak, żeby od razu móc psa zabrać. Wymarzona chwila wreszcie nadeszła.
Pies z początku nie dowierzał swemu szczęściu. Do wizyt już przywykł i z melancholijną rezygnacją godził się z tym, że goście przybywają na krótko, po czym zostawiają go i odchodzą. Teraz jednak zabrano go z boksu i założono mu nową obrożę, co było niechybnym znakiem, iż sytuacja uległa całkowitej odmianie. Przestał już być bezpański, dostał pana, ściśle biorąc - panią, i od tej chwili do tej pani należy. Ma miejsce dla siebie i będzie miał dom!
Obrożę założyła Janeczka osobiście, nie pozwalając dotknąć smyczy nawet Pawełkowi. Radosne szczęście biło jednakowo od niej i od psa, który posłusznie spełniał wszelkie polecenia. Wokół schroniska rozciągały się puste pola i panu Chabrowiczowi przyszło na myśl, żeby od razu wypróbować jego inteligencję.
- Spuść go ze smyczy - powiedział do córki. - Rzuć jakiś patyk jak najdalej i zawołaj: aport!
Spuszczony ze smyczy Chaber przebiegł kilka metrów, obejrzał się, pokręcił, powęszył, wrócił do Janeczki i spojrzał pytająco. Wyraźnie czekał na rozkazy.
- Aport!!! - wrzasnęła przeraźliwie Janeczka, ciskając przed siebie kawał patyka.
W mgnieniu oka pies wystartował i w chwilę potem, bezgranicznie uszczęśliwiony, złożył patyk u jej nóg. Janeczka powtórzyła operację. Pies promieniał, eksplodowało w nim nowe życie.
- Będzie z niego pociecha - stwierdził pan Chabrowicz, mile ożywiony. - Zdaje się, że nadaliście mu już nazwisko własnego ojca? Nie jestem pewien, czy nie należało przedtem spytać mnie o zgodę.
- To jest także moje nazwisko - zauważył Pawełek z urazą.
- Ale ja je miałem wcześniej. Dostałeś je ode mnie.
- No to co? A ty przecież dostałeś je od dziadka i dziadek ci nie wypomina. A w ogóle już przepadło, nie możesz mi go odebrać, dałeś na zmarnowanie i koniec. Niech ona już przestanie, trzeba sprawdzić, czy on ma węch. Ty, ja też chcę rzucić!
- To rzuć - zgodziła się Janeczka wspaniałomyślnie.
Pies popędził za patykiem Pawełka, ale przyniósł go Janeczce. Kiedy pan Chabrowicz sięgnął po zdobycz, pies chwycił patyk w zęby i łagodnie, ale stanowczo odchylił łeb. Do patyka miała prawo tylko jego pani.
- Niedobrze - zatroskał się pan Roman, zajęty już psem niewiele mniej niż jego dzieci. - Musimy się natychmiast zdecydować, czy pies ma słuchać tylko Janeczki, czy całej rodziny. To, co teraz w niego wpoimy, już mu pozostanie, potem będzie bardzo trudno coś zmienić. Jak uważacie?
- Mnie też ma słuchać! - zażądał Pawełek.
Janeczka zawahała się. Wyłączność psich uczuć i psiego posłuszeństwa odpowiadała jej najbardziej, zdążyła jednak pomyśleć, że dla psa to nie będzie dobrze. Ona musi chodzić do szkoły, a w czasie jej nieobecności on nie powinien czuć się samotny i opuszczony. Najlepiej byłoby, gdyby słuchał po trosze wszystkich, a jej w szczególności. Jej głównie, a innych niejako w zastępstwie. Nie wiadomo jednakże, czy coś takiego jest możliwe...
Wyjawiła swoje wątpliwości.
- Możliwe - zawyrokował pan Chabrowicz. - Niektóre bardzo mądre psy można tego nauczyć. On też się musi nauczyć, ty mu polecasz, kogo ma słuchać. Zacznijmy od razu, Pawełek, zdejmij coś!...
Skąpa odzież Pawełka, złożona ze spodni i koszulki polo, nie stwarzała wielu możliwości. Pan Roman spojrzał na syna i zawahał się.
- Koszulę - zaproponował Pawełek z ożywieniem.
- Głupiś, nosić w zębach taki wielki kawał szmaty, pies się zmęczy! - zaprotestowała Janeczka.
- Nie tyle pies się zmęczy, ile twój brat dostanie kataru. Zdejmij skarpetkę.
Chaber porządnie i gorliwie obwąchał podetkniętą mu pod nos skarpetkę. Następnie zabrał się do obwąchiwania Pawełkowego buta.
- Zostaw, to nie o to chodzi - pouczyła go Janeczka. - Siedź spokojnie, robota będzie za chwilę.
- Teraz ty go przytrzymaj, a Pawełek niech leci w tamte krzyki i schowa skarpetę - zarządził pan Chabrowicz.
Pawełek popędził w pobliskie zarośla. Chaber przytrzymywany za obrożę, przyglądał mu się ze spokojnym zainteresowaniem. Pawełek wrócił w galopie.
- No, tak ją schowałem, że żadna ludzka siła jej nie znajdzie - oznajmił z zadowoleniem.
Panu Chabrowiczowi przemknęła przez głowę myśl, że w razie utraty skarpetki usłyszy zapewne jakieś wyrzuty od żony, ale w sprawę tresury psa już się zaangażował bezpowrotnie.
- Teraz go puść i każ mu szukać - rzekł półgłosem do Janeczki.
- Szukaj! - zawołała nieopisanie przejęta Janeczka. - Szukaj skarpetki! I przynieś!
Chaber rozumiał bezbłędnie. Jak rudy pocisk przemknął przez łąkę w kierunku krzaków. Pan Chabrowicz patrzył za nim z lekkim niepokojem, postanawiając w razie czego kupić po drodze do domu nową parę skarpetek, w miarę możności podobnych. Niepokój okazał się zbędny, po kilku sekundach pies już pędził z powrotem, ze skarpetką w pysku. Pan Roman doznał ulgi.
- Każ mu oddać ją Pawełkowi, a potem go pochwal - rozkazał pośpiesznie.
Janeczka posłusznie nie przyjęła wtykanej jej skarpetki.
- Oddaj jemu - rzekła stanowczo, wskazując Pawełka. - To Pawełek. Oddaj Pawełkowi.
Pies zawahał się. Położył skarpetkę na ziemi, przysiadł obok i patrzył pytająco.
- Nie! - powtórzyła Janeczka. - Nic z tego. Oddaj Pawełkowi. Ale już.
Słowa poparła gestem. Chaber przekrzywił łeb, pomyślał chwilę, wziął w zęby skarpetkę i podbiegł z nią do Pawełka. Obwąchał skrupulatnie jego buty, obejrzał się na Janeczkę, usłyszał ponowny rozkaz i dość niechętnie oddał łup właścicielowi.
- Świetny pies! - zachwycił się pan Roman.
Do wygłaszania pochwal nie trzeba było Janeczki namawiać, Chaber został nimi wręcz przytłoczony. Przyjmował je wdzięczny, rozradowany, uszczęśliwiony, chętny do dalszych czynów. Pan Chabrowicz bez chwili namysłu zdarł z szyi krawat...

Ciemno już było, kiedy zaniepokojona i zdenerwowana pani Krystyna doczekała się wreszcie powrotu męża i dzieci z psem. Wszyscy czworo byli przejęci i ożywieni, wyjaśnień udzielali jej dość chaotycznie i całą uwagę nadal poświęcali pupilkowi.
- To był doskonały pomysł wziąć tego psa - oświadczył rozpromieniony pan Roman. - Niezwykle inteligentny! Wcale nie zdziczał przez te dwa tygodnie, wszystko rozumie! Słucha głównie Janeczki, będziesz musiała zapracować sobie na jego przychylność.
- Przyjdzie mi to z łatwością - mruknęła pani Krystyna. - Mam pare kotletów schabowych.
- On woli wątróbkę - oznajmiła Janeczka stanowczo. -Taką słabo usmażoną, bez chrupania. I ciasto.
- Mamusiu, wszystko znalazł! - opowiadał Pawełek, zachwycony. Tatuś sam latał po łące, żeby schować swój krawat, mówię ci, pruł jak maszyna! Przyniósł ten krawat, moje skarpetki, wszystkie chustki do nosa, nawet samochód!
- Dziecko, czy masz gorączkę? Pies przyniósł samochód?
- Nie, znalazł! Tatuś odjechał samochodem i schował go i wcale nie wrócił, tylko oblał koła twoją wodą kolońską, która była w skrytce, i nam zostawił butelkę, i Chaber poleciał za nim jak po sznurku...!
- Czym, proszę, oblał koła? - spytała pani Krystyna nieco złowieszczo.
- Trzeba go wykąpać - powiedział pośpiesznie pan Roman. - I zrobić mu legowisko. Kupiliśmy po drodze szampon dla psów. Pawełek, idź poszukać kawałka jakiegoś starego koca...
- Nie potrzeba - przerwała pani Krystyna. - Koc już mam przygotowany. Wykąpie się go po kolacji, a teraz niech się zapozna z domem. A wodę kolońską będziesz uprzejmy mi odkupić...
Węsząc dokładnie, metodycznie i rzetelnie, Chaber obiegał cały dom. Janeczka i Pawełek szli za nim krok w krok. Kotkę babci wystawił jak kuropatwę, poczuwszy w niej widać zwierzynę łowną, ale szybko zrozumiał, że nie należy się nią zajmować. Obwąchał dwa pokoje na dole, kuchnię i łazienkę, po czym, oglądając się pytająco, ruszył w górę. Zbadawszy piętro i obwąchawszy nie mniej dokładnie babcię, dziadka, ciotkę Monikę i Rafała, ruszył jeszcze wyżej, na strych.
- Te całe dwa tygodnie grzeczności były potrzebne jak dziura w moście - mruknęła z rozgoryczeniem Janeczka do brata, włażąc za psem po skrzypiących schodach. - To jest taki pies, że wzięliby go, nawet gdybyśmy byli najgorsi na świecie.
- No pewnie! - przyświadczył Pawełek, pełen pretensji. - Straciłem jedne wystrzałowe wagary, to przez ciebie, grzeczni i grzeczni! Od razu było wiadomo, że to jest niezwykły pies!
- No, owszem. Ale oni mogli się na nim nie poznać.
Niezwykły pies, wciąż węsząc i oglądając się co jakiś czas na swoją panią, obiegł wolną część strychu, kichnął dwukrotnie, aż dotarł wreszcie do żelaznych drzwi. Tam zatrzymał się nagle, zastygł i jakby zesztywniał, z nosem przy samej ziemi. Janeczka i Pawełek zesztywnieli również. Pies pierwszy raz wydał z siebie głos, dzieci usłyszały wyraźnie cichy, złowrogi warkot.
- O rany! - wyszeptał Pawełek po chwili przerażającego milczenia. - Ty, tam rzeczywiście coś jest...
Janeczka z pewnym wysiłkiem przełknęła dziwną kulę w gardle.
- No przecież mówiłam, że jest - odszepnęła trochę nieswoim głosem. - Chaber, chodź tu! Do nogi!
Pies obejrzał się na nią, cofnął się od drzwi i znów zastygł, tym razem w charakterystycznej pozie. Wyciągnięty jak struna, z uniesioną przednią nogą, nosem dotykał żelaznych drzwi. Nie wydawał już żadnego dźwięku.
- Z tego, co ojciec mówił, to tam jest kuropatwa... - szepnął niepewnie Pawełek, nieco zbity z tropu.
- Chaber - zaszemrała Janeczka cichutko i dość rozpaczliwie - pieseczku, co ty tam widzisz? Głupi jesteś, skąd kuropatwa na naszym strychu?
No to może gołębie. Albo myszy.
Chodźmy stąd. Nie potrzeba, żeby ktoś widział, że on tam coś wywęszył. Chaber, chodź! Dobry piesek, ładny piesek, do nogi! Chodź tu, idziemy! Na dół!
Niechętnie, z oporami, oglądając się, pies porzucił tajemnicze drzwi i zszedł po schodach. Na dole okazał nagle jakiś niepokój, węsząc podbiegł do drzwi wyjściowych i cichutko zaskomlał. Bez namysłu Janeczka otworzyła mu drzwi, Pawełek zapalił lampę nad wejściem i wszyscy troje wybiegli w mrok ogrodu.
Chaber, wciąż oglądając się, czy Janeczka podąża za nim, okrążył dom od frontu i dopadł zrujnowanej szopy nad garażem. Panowała tam ciemność, rozproszona tylko światłem, padającym z okien. Chaber węszył pod zapadniętym dachem, nagle znieruchomiał z nosem przy ziemi i dzieci znów usłyszały ów cichy, złowieszczy warkot...
Przez bardzo długą chwilę był to jedyny dźwięk, jaki rozległ się w ciemnym ogrodzie. Pawełek przemógł się pierwszy, nie powiedział nic, ale przynajmniej się poruszył. W dodatku poruszył się bohatersko, uczynił krok w kierunku psa
Janeczka odzyskała głos.
- No tak - powiedziała niecko ochryple. - Miałeś rację. Popatrz, wyraźnie nam powiedział, że na tym strychu jest to samo coś, co tu łaziło po garażu. Jaki to mądry pies!
- Musi gdzieś być jakaś dziura, przez którą to wlazło - mruknął Pawełek. - Bo ten wisielec, to nie...
- Jaki wisielec? Głupi jesteś, ja nie wierzę, żeby wisielec łaził po garażu.
- Toteż mówię, ja też nie wierzę. Mógł go wywęszyć tam, ale tutaj to już odpada. Coś mi przychodzi do głowy...
Janeczka poczuła nagle nieprzepartą tęsknotę za widnym, ciepłym pomieszczeniem, w którym można by się spokojnie naradzić nad nowymi odkryciami. Uzyskane od psa informacje wydawały się niezmiernie ważne. Poruszyła się również.
- Chaber, chodź tu! Zostaw to! Do domu! Ja się wcale nie boję, ale jest ciemno i lepiej sprawdzić co tam jest, jak będzie widno.
- Pewnie - przyświadczył Pawełek. - Kto by się bał... Nie wiem czego. - Nic nie widać, chodźmy do domu, bo i tak zaraz zaczną nas szukać.
Chaber niechętnie oderwał się od zawalonego dachu, pomyszkował jeszcze chwilę dookoła, po czym posłusznie pobiegł za panią. Światło lampy nad drzwiami nadzwyczajnie dodało ducha i jakoś rozjaśniło umysły. Janeczka zatrzymała się na schodach.
- Co ci przychodziło do głowy? - spytała z zainteresowaniem.
- Trzeba będzie wleźć na ten garaż, nie obejdzie się bez tego - odparł Pawełek w zadumie. - Bo on warczał tylko w dwóch miejscach, pod żelaznymi drzwiami i przy garażu. Co on tam wywęszył?
- Coś złego. I tajemniczego. A jak wleziemy na garaż, to co?
- Nie wiem. Obejrzymy te kraty. Bo może on je rzeczywiście przepiłował? Może one są w ogóle fałszywe? Bo niby jak inaczej to coś mogło się tam dostać?
Janeczka przyjrzała się bratu z podziwem.
- Jesteś bardzo mądry - orzekła uroczyście. - Prawie tak mądry jak Chaber. Coś mi się wydaje, że dopiero teraz zaczniemy mieć naprawdę dużo do roboty...
5

Dzień wydawał się najstosowniejszy w świecie, lepszego nie można było sobie wymarzyć. I Janeczka, i Pawełek mieli mniej lekcji, wrócili ze szkoły wcześniej, Rafał natomiast, który zazwyczaj wracał wkrótce po nich, zapowiedział, że będzie zajęty dłużej i pojawi się dopiero na obiad. Babcia solidnie ugrzęzła w kuchni, zdecydowawszy się wreszcie zrobić gruszki w occie, upragnione przez całą rodzinę. Nikt z dorosłych nie miał prawa pokazać się w domu przed obiadem. Innymi słowy, spiskowcy dysponowali co najmniej trzema godzinami świętego spokoju.
Wielkie pudło, wypełnione milionem pożyczonych kluczy, Pawełek przydźwigał już poprzedniego dnia. Ukrycie go nie sprawiło trudności, dom zapchany był bowiem olbrzymią ilością najrozmaitszych narzędzi i materiałów, mających służyć zaplanowanemu remontowi. Jedno pudło z żelastwem mniej czy więcej nie stanowiło już żadnej różnicy.
- Co robimy? - spytała Janeczka, stwierdziwszy, iż sytuacja odpowiada im idealnie. - Włazimy na garaż czy próbujemy kluczy?
- Możemy załatwić jedno i drugie - odparł Pawełek, spoglądając na budzik. - Tylko nie wiem, co najpierw. Garaż czy klucze?
- Czekaj, niech się zastanowię... Klucze, oczywiście! Może się okazać, że tam już jest ta dziura w ścianie i włażenie będzie niepotrzebne. Musimy sprawdzić, co ta zmora robi, a potem Chaber będzie pilnował.
Pawełek prychnął urągliwie.
Zmora! A gdzie by miała być, jak nie w oknie! Ona tam chyba przyrosła, bez przerwy ten łeb wystawia, jakby na ulicy Bóg wie co się działo. A tu nawet samochody nie jeżdżą, najwyżej jeden na godzinę.
Janeczka kiwnęła głową, zgadzając się z bratem. Zmora istotnie tkwiła w oknie godzinami, o każdej porze dnia, a zapewne i nocy. Widzieli ją tam wychodząc do szkoły i widzieli wracając, widzieli także po południu, kiedy wybiegli do ogrodu albo szli do sklepu. Jej uparte, zimne, nieruchome spojrzenie nawet ich trochę denerwowało. Można w nim było dostrzec wyraźną nieżyczliwość. Tkwiła w tym oknie niewątpliwie i teraz, ale na wszelki wypadek należało sprawdzić.
Najłatwiej było sprawdzić od strony ogrodu. Pawełek, postękując, dźwignął potwornie ciężkie pudło z kluczami. Janeczka otworzyła drzwi zamierzając wybiec przed dom i zatrzymała się gwałtownie w progu. Chaber wpadł jej pod nogi.
- Ooooo...! - powiedziała tonem zarazem zaskoczenia i zainteresowania.
Pawełek sapnął i oparł pudło o poręcz klatki schodowej.
- Co tam?
- Popatrz! Wylazła z domu!
Pawełek czym prędzej postawił pudło na stopniu schodów i podążył do drzwi. Zmora istotnie stała przy furtce.
- Coś podobnego! - powiedział ze zdumieniem. - Musiała wylecieć przed chwilą. Dobrze, że nie wpadłem na nią akurat z tym pudlem...
- Listonosz idzie - zameldowała Janeczka, nie wiadomo po co, bo Pawełek stał tuż za nią i widział wszystko równie dokładnie. - Specjalnie na niego czatowała, czy co?
Listonosz istotnie zbliżył się i zatrzymał po drugiej stronie furtki. Sięgnął do torby. Zmora uchyliła furtkę, zamieniła z nim kilka słów i przyjęła paczkę. Listonosz kiwnął głową i ruszył w dalszą drogę.
- W nogi! - szepnął rozkazująco Pawełek.
Janeczka cofnęła się błyskawicznie i zatrzasnęła za sobą drzwi. Chaber już był wewnątrz. Pawełek porwał pudło ze stopnia i wszyscy troje, dzieci i pies, w dzikim galopie popędzili schodami na górę.
Na pierwszym piętrze zatrzymali się, ciężko dysząc i nadsłuchując dźwięków z dołu. Trzasnęły drzwi. Zmora najwidoczniej wróciła już do domu, teraz powinna pójść do siebie.
- Ona jest zdolna do tego, żeby kraść nasze listy - powiedział nagle Pawełek tonem ponuro proroczym.
- Nie dał jej żadnych listów, tylko paczkę - odparła Janeczka rzeczowo. - Ale to jest możliwe, na wszelki wypadek trzeba to podpowiedzieć babci. Niech też czatuje na listonosza.
- Nie da rady, ma okno od innej strony.
Janeczka z namysłem zmarszczyła brwi. Przypuszczenie Pawełka miało wszelkie cechy prawdopodobieństwa, nie można go było zlekceważyć. Doznała przypływu natchnienia.
- Wytresujemy psa! On jest niezwykle mądry, będzie czatował przy furtce i poleci do babci, jak tylko z daleka zobaczy listonosza. Wytresujemy psa i babcię.
- Bardzo dobry pomysł! - ucieszył się Pawełek i przechylił przez poręcz. - No, jak tam? Już chyba wlazła w to swoje okno? Idziemy?
- Idziemy. Tylko cicho. Nie brzęcz tak potwornie tym żelazem, słychać cię co najmniej w Argentynie!
- Dobrze ci mówić, ciężkie to niemożliwie...
Na górze Janeczka przede wszystkim poinstruowała psa.
- Chaber, tutaj! Pilnuj! - rozkazała, wskazując mu ostatni stopień schodów. - Tu, waruj! Nikogo nie wpuszczaj, jakby kto szedł, przyjdź i powiedz. Pilnuj porządnie!
Dla Chabra rozkaz „pilnuj” oznaczał tylko jedno. Przyrośnięcie do wskazanego miejsca i niedopuszczenie doń absolutnie nikogo tak długo, aż jego pani odwoła polecenie. Posłusznie położył się na ostatnim stopniu.
- Naprawdę myślisz, że rozumie, przyjdzie i powie? - szepnął niedowierzająco Pawełek.
- No pewnie, że rozumie. Poza tym wcale nie musi mówić. Będzie siedział i warczał, ona się go boi, nie ma mowy, żeby weszła. Usłyszymy go, zdążymy uciec z jej strychu i udawać, że się bawimy w naszej części.
Pawełek, który już ustawił pudło pod drzwiami zmory i zaczął wyjmować klucze, zatrzymał się nagle.
- W co się bawimy?
- Nie wszystko ci jedno?
- Nie. To musi być coś wyraźnego. Żeby nikomu nie przyszło do głowy, że tylko udajemy. Wykombinuj coś, a ja będę próbował.
Pawełek otarł pot z czoła i krytycznie popatrzył na dzieło Janeczki.
- I co to ma być? Na co te rupiecie?
- Bawimy się w ucieczkę z więzienia - wyjaśniła Janeczka i wskazała kojce. - To jest loch, to znaczy dwa lochy. W razie czego siedzimy w tym obydwoje i nie możemy wyjść. Potem przyniosę widelec do wydłubania podkopu. Jak ci idzie?
- Nijak na razie - odparł Pawełek z niechęcią, wracając do prób. I dlaczego widelec?
- Więźniowie zawsze wydłubywali podkop widelcem. Albo złamaną łyżeczką, ale nie mamy w domu żadnej złamanej łyżeczki.
- Wielka mi sztuka złamać łyżeczkę...
- Głupi jesteś, pewnie że niewielka, ale po co? Jeszcze się będziesz z łyżeczką użerał? Przecież tylko udajemy!
- No rzeczywiście, masz rację. Może być widelec...
Uzupełniając loch drobnymi szczegółami dekoracyjnymi, Janeczka spoglądała na brata z coraz większą niecierpliwością i niepokojem. Kluczy z pudła ubywało. Pawełek w pocie czoła przymierzał jeden za drugim, z napięcia zaciskając zęby.
Jeden klucz nagle wszedł i przekręcił się zupełnie łatwo.
Pawełek na moment zamarł, nie dowierzając sukcesowi, potem przekręcił go z powrotem, potem znów przekręcił go dwa razy w przeciwną stronę. Kłódka dała się otworzyć.
- Ty, jest! -wykrzyknął triumfująco, chociaż zduszonym głosem.
Janeczka aż podskoczyła. Porzuciła kawał starej ramy okiennej i stanowczym szeptem zabraniając Pawełkowi otwierać bez niej, pospieszyła sprawdzić, co robi Chaber. Pies leżał spokojnie, wyciągnięty wzdłuż stopnia. Ponowiła rozkaz pilnowania i wróciła do brata. Pawełek lojalnie czekał.
- No? - spytał niecierpliwie. - Co tam?
- Nic, wszędzie spokój. Zdejmuj kłódkę, otwieraj. Włamujemy się. Włamanie to jest przestępstwo.
- Wcale nie wiem, czy to jest włamanie, przecież otwieramy ją kluczem - zaprotestował Pawełek, z pewnym trudem wyciągając kłódkę.
- Wszystko jedno, ona jest cudza. Strych też jest cudzy. Trudno, jesteśmy przestępcami, musisz się z tym pogodzić. Nie ma rady.
- Jeszcze nie jesteśmy, będziemy dopiero za chwilę...
Drzwi prawie nie skrzypnęły. Ostrożnie, na palcach, dwoje przestępców przekroczyło próg i zatrzymało się. Strych wyglądał zwyczajnie, oświetlało go nawet słońce, wpadające przez okno w dachu, zastawiony był rozmaitymi gratami. W widocznych spoza nich ścianach nie było żadnej dziury.
- Iiii - szepnął Pawełek wzgardliwie. Nic takiego. Strych jak strych...
- Tylko niczego nie ruszajmy - rozkazała Janeczka. - Gdzie jest tamten?
- Jaki tamten?
- No, tamten strych.
- A bo ja wiem? Czekaj, trzeba się zastanowić...
Po głębokim namyśle i krótkiej naradzie udało się stwierdzić, że tamten stary, tajemniczy, zamknięty żelaznymi drzwiami strych znajduje się za ścianą po prawej stronie. Na środku ściany stała wielka szafa.
- Może zrobili dziurę w szafie? - szepnęła Janeczka z nadzieją. Pawełek wzruszył ramionami. Czuł się nieco rozczarowany. Po tylu męczarniach z kluczami taki zwyczajny strych...!
- Nie wiem, możliwe - mruknął. - Na wierzchu nic nie widać.
- Musimy zajrzeć do tej szafy - zadecydowała Janeczka.
- Przecież mówiłaś, żeby nic nie ruszać. Jak chcesz zajrzeć bez ruszania?
- No więc wyjątkowo ruszymy. Ale tylko otworzymy drzwi, zajrzymy i nic więcej.
Szafę niełatwo było otworzyć. Jej drzwi trzymały się na zawiasach jakoś dziwnie, wykazywały wyraźną chęć całkowitego wypadnięcia. Przytrzymujący je Pawełek omal nie wpadł głową naprzód do wnętrza. Janeczka zachłannie macała tylną ściankę szafy.
- Nic tam nie ma - orzekła. - Zwyczajne drewno.
- Znaczy, nic z tego, nie przebili się. Zamykamy, pomóż mi. Nie ma żadnej dziury.
Janeczka wydawała się niezadowolona i pełna jakiegoś dziwnego wahania. Pomogła Pawełkowi domknąć zdemolowane drzwi szafy.
- W takim razie, czym tak szurali? - rzekła z namysłem. - Szuranie słyszałam na własne uszy!
- Włóczyli coś po podłodze - odparł niecierpliwie Pawełek, rozglądając się wokół. -Wieszała pranie i szurała tym koszem. Może wlazła na niego, żeby dosięgnąć sznurków?
Pod inną ścianą stał ogromny, wiklinowy stary kosz z przykrywką, Janeczka przyjrzała mu się podejrzliwie i podniosła przykrywę. W koszu było pełno najrozmaitszych słoików i butelek. Spróbowała go poruszyć.
- Niemożliwe, żeby wlazła, zarwałby się pod nią. Zobacz, jaki stary. Potwornie ciężki! Co tu jeszcze może być takiego...?
Pawełkowi znudziło się już na tym zwyczajnym strychu, zniecierpliwił się.
- Nie wiem, w ogóle uważam, że nie mamy tu już nic do roboty. I dziury nie ma, to najważniejsze. Chodźmy stąd.
Janeczka z żalem pomyślała, że chyba jej brat ma rację. Nic tu nie ma. Owo szuranie jednakże nie dawało jej spokoju. Powinna przecież, wszedłszy tu, odkryć, co to mogło być takiego. Niemożliwe, żeby szurali czymś, czego nie ma, a jeśli jest, ona to musi zobaczyć! Jeszcze chociaż chwilę i z pewnością to znajdzie!
- Poczekaj tu, zobaczę, co dzieje się na dole - powiedziała pospiesznie. - Zaraz wrócę. Ja chcę wiedzieć, czym ona szurała.
Oddaliła się na palcach, nie czekając na odpowiedź brata. Pawełek został sam. Spojrzał na kosz, zaciekawił go jego ciężar, ujął ucho, spróbował podnieść, nie dal rady, spróbował zatem pociągnąć. Kosz posunął się po podłodze z przeciągłym szurnięciem. Prawie w tej samej chwili Janeczka już była przy nim z powrotem, niesłychanie przejęta.
- To! - wykrzyknęła zemocjonowanym szeptem. - Usłyszałam za drzwiami! To jest właśnie to szuranie, przesuwała kosz! Popchnij go na miejsce, prędzej, na dole coś się dzieje, musimy wiać!
W Pawełka wstąpiły nadludzkie siły, popchnął kosz, szurnięcie zabrzmiało identycznie. W mgnieniu oka obydwoje znaleźli się za drzwiami, kłódka została wepchnięta siłą, trzęsącymi się rękami Pawełek przekręcił klucz. Janeczka już wlokła po podłodze pudło, już przełaziła przez połamaną szufladę, gestami wzywając brata. Pawełek pośpiesznie przelazł za nią do sąsiedniego kojca.
- Co jest? Co się stało? Janeczka nie miała czasu udzielać odpowiedzi. Wychyliła się zza barykady.
- Chaber, chodź tu! Do nogi, chodź tu, ładny piesek, dobry. Leżeć!
Chaber posłusznie przybiegł i ułożył się na kawale tektury.
- Ty, o co chodzi? - dopytywał się Pawełek. - Dlaczego mamy tuj siedzieć zamiast zejść na dół i zobaczyć?
- Chaber nie leżał, tylko stał - odparła Janeczka, głaszcząc psa. - Patrzył na dół i spojrzał na mnie, wyraźnie mówił, że coś tam jest. Chyba zmora lazła na górę, a on jej nie puścił, więc uważam, że niech lezie, bo może mieć podejrzenia. Niech sobie wlezie teraz i niech zobaczy, że się tu bawimy, żeby nie było gadania, po co tu jesteśmy.
Pawełek, uważnie wysłuchawszy wyjaśnień, zaaprobował sposób działania.
- W dechę. Siedzimy w lochach i planujemy ucieczkę. Wierny pies łączy nas ze światem.
Nie odrywając oczu od wylotu schodów Janeczka gwałtownie machnęła ręką i trafiła go w ucho. Chaber warknął nagle ostrzegawczo, przy czym był to zupełnie inny rodzaj warknięcia niż tamto głuche, złowieszcze, wydawane pod żelaznymi drzwiami.
- Cicho! Lezie! Spokój, Chaber, leżeć!
Od strony schodów wynurzyła się zwolna, jak spod ziemi, najpierw głowa, a potem popiersie chudej, wiekowej osoby z pomarszczoną twarzą. Popiersie ukazało się i zastygło, nie wznosząc się wyżej. Pomarszczona twarz uważnie obserwowała dziwaczne rumowisko, w którym siedziało dwoje dzieci i pies.
- Kolego więzień, kierunek podkopu północ wschód!!! - ryknął nagle Pawełek straszliwym głosem. - Jestem półtora metra poniżej poziomu terenu!!!
- Głupi jesteś, nie drzyj się, tylko stukaj w ścianę! - odkrzyknęła Janeczka z irytacją, głosem nieco mniej przeraźliwym. - Kto cię usłyszy przez kamienny mur? Musisz stukać kamieniem, alfabetem Morse’a!
Przecież nie umiemy alfabetu Morse’a? - zdziwił się Pawełek, zapominając, że ma wrzeszczeć.
- No to co? Nauczymy się. Więźniowie w lochach siedzą długo i maja dużo czasu.
- Dobra, to ja stukam.
Zamiast przeraźliwych ryków rozległy się potężne łomoty w ścianki; drewnianej skrzyni. Szuflada odpowiadała rezonansem. Brzmiało to jeszcze gorzej i robiło takie wrażenie, jakby na strychu wrzała bitwa na drewnianą broń. Pawełek nawiązywał kontakty z kolegą więźniem z nieopanowanym zapałem. Janeczce udało się go wreszcie powstrzymać.
- Cicho bądź. Przestań walić, bo babcia przyleci. Już poszła.
Poszła? -zmartwił się Pawełek, zahamowany nagle w rozpędzie. Szkoda, tak się fajnie waliło... Nie wlazła na górę?
- Nie, popatrzyła tylko i zlazła na dół.
Pawełek spojrzał ku schodom i zastanawiał się przez chwilę.
- Ty, może ona przyszła tylko po to, żeby sprawdzić, co tu robimy?
- Możliwe, że tylko po to. Widzisz, jaki to był dobry pomysł pokazać jej od razu czarno na białym?
- No chyba, że dobry. Nie wiem tylko, co ci przyjdzie z tego kosza. Szurała koszem, no i co z tego?
Janeczka usadowiła się wygodniej.
- Nie wiem jeszcze, muszę się zastanowić. Jedno jest pewne. To nie ona łaziła po garażu. Chaber warczy na nią zupełnie inaczej... Co się stało?
Na przypomnienie garażu Pawełek poderwał się nagle jak ukąszony. Nie poruszyła go tak żywo osobliwa myśl, iż osoba w wieku zmory imałaby łazić po garażu, tylko po prostu uświadomił sobie upływ czasu. Takiej okazji, jak dzisiejsza, nie wolno było zmarnować!
- Ty, wyłazimy z tych lochów! - zarządził, wydostając się pospiesznie z rumowiska rupieci. - Mamy jeszcze najmniej godzinę, jazda, włazimy na garaż! Prędzej!
-Zaraz, czekaj, nie leć tak! - ostrzegła Janeczka, przełażąc równie szybko. - Musimy wyjść z domu tak, żeby ona nie widziała. Niech myśli, że dalej tu siedzimy
- Co...? A, bardzo dobrze. Babcia też niech tak myśli.
Ani opuszczenie domu na palcach, bez trzaskania drzwiami, ani przekradanie się na czworakach pod oknem zmory nie stanowiło żadnej trudności. Chaber, na szczęście, był psem milczącym, posłusznym i mądrym, umiał zachowywać się tak cicho, że w ogóle nie było go słychać. Nikt nie zauważył, że towarzystwo ze strychu przeniosło się pod garaż.
- Nie wiem, po co wybudowali tę szopę - zauważyła krytycznie Janeczka, przyglądając się skośnej płaszczyźnie omszałego dachu. -Przecież tu był właśnie taras do opalania.
- Ja wiem - odparł Pawełek badając teren z zadartą do góry głową. - Kiedyś ich było więcej i mieli za mało miejsca. Bardzo dobrze, że wybudowali, bo przynajmniej się teraz zawaliła. Bez tego byśmy nie wleźli.
- Przy remoncie mają rozebrać do reszty.
- Dobrze, że jeszcze nie zaczęli. Jakby co, możemy powiedzieć, że chcieliśmy pomóc przy rozbieraniu. Żeby nie było podejrzeń. Czekaj, niech popatrzę, jak tam wleźć.
Sprawa okazała się niełatwa. Na śliskim mchu w żaden sposób nie można się było utrzymać. Zjeżdżało się po nim znakomicie, ale wspinaczka w górę wymagała straszliwego wysiłku. Nad dachem szopy widniało okno od starej łazienki, z niewiadomych powodów zaopatrzone w potężną, ozdobną kratę, nad nim ciągnął się dekoracyjny gzyms, nad gzymsem zaś dach i upragnione okno strychu. Jedynym problemem był ten przeklęty, śliski mech.
- Musimy tu coś wbić - zawyrokował Pawełek. - Najlepiej jakieś haki. Widziałem kupę haków w pudełku, koło tych takich długich do okien. Czekaj, przyniosę.
- To przynieś i młotek. I nie zapomnij się schylić pod oknem!
Haki, na których miały zawisnąć karnisze do firanek, wspinaczce posłużyły idealnie. Pawełek wbijał je stopniowo, nie zdając sobie: sprawy, że właśnie uprawia taternictwo. Janeczka podążyła tuż za nim, Chaber, rzecz jasna, został na dole. Gdyby państwo Chabrowiczowie ujrzeli w tej chwili swoje dzieci, zapewne dostaliby szoku nerwowego.
Dalszy ciąg trasy był już nieco łatwiejszy. Niejakie trudności nastręczył wystający gzyms, ale przy wzajemnym podpieraniu się, przytrzymywaniu i wciąganiu udało się go pokonać. Stękając okropnie, Pawełek dotarł wreszcie do zakratowanego okienka w dachu i wydał okrzyk triumfu.
- Ha! Proszę, jacy jesteśmy mądrzy! Chała nie krata, fotomontaż! Otwiera się razem z oknem!
- Odsuń te nogi! - wrzasnęła zirytowana, zziajana i zasapana Janeczka. - Wszędzie masz nogi, chyba z tysiąc! Gdzie ja mam wleźć!
Pawełek, dumny i przejęty, wspaniałomyślnie pomógł siostrze. Razem stwierdzili, że karta przymocowana jest nie do futryny, lecz do miny okiennej. W dodatku zabezpieczenie posiada od zewnątrz i właśnie od zewnątrz można to zafałszowane okno otworzyć.
- Przytrzymaj! - zażądał rozgorączkowany Pawełek, usiłując wcisnąć się głową naprzód pod otwarte ku górze skrzydło. - Bo jak spadnie, to mnie przetnie na pół.
- Czekaj, głupi jesteś, nie głową - powstrzymywała go zaniepokojona Janeczka. - Nogami! Tam może być wysoko!
Pawełek uznał słuszność ostrzeżenia i dokonał przedziwnej sztuki akrobatycznej. Wijąc się po dachu przeniósł nogi na miejsce głowy. Trochę przypominał przy tym węża, a trochę małpę. W jakimś momencie miał wrażenie, że nigdy w życiu nie pozbiera do kupy rąk, ale w końcu udało się mu wśliznąć pod otwarte okienko nogami naprzód. Janeczka z całej siły podtrzymywała skrzydło.
- W porządku! - usłyszała stłumiony głos ze środka. - Tu jest nisko, możesz głową, podeprę ci i zeskoczysz. Puść już to okno!
Janeczka przedostała się do wnętrza. Odruchowo otrzepała ręce z kurzu. Okienko zamknęło się za nią z lekkim stukiem. Przez bardzo długą chwilę na starym strychu panowała całkowita cisza. Rodzeństwo siało nieruchomo. Oczy powoli przyzwyczajały się do zmroku. Z szarej, milczącej, jakby martwej przestrzeni coś się zaczęło powoli wyłaniać.
- Trochę ciemno - szepnęła cichutko Janeczka.
- Żadnego wisielca nie widzę - odszepnął Pawełek, nieco rozczarowany.
Zamilkli i nadal stali nieruchomo.
- Przez tyle lat to już by został sam szkielet - szepnęła nagle Janeczka z zadziwiającą trzeźwością umysłu. - Poszukajmy, może leży gdzieś w kącie. Ja już trochę widzę.
Pawełek również zaczął trochę widzieć.
- Rany, ale kurz! - szepnął z mimowolnym podziwem.
Kurz był istotnie imponujący. Pokrywał grubą warstwą wszystkie przedmioty, nie pozwalając ich w pierwszej chwili w ogóle rozróżnić. Równie grubą warstwą zalegał podłogę. Widniały w nim jakieś ślady. Janeczka nagle zatrzymała brata, który już ruszał na odkrywczą wyprawę.
- Czekaj! - szepnęła z przejęciem. - Nie leź tak! Popatrz, on szedł tędy. Widać po tym kurzu na podłodze, lazł i powłóczył nogami. Albo specjalnie zamazywał, żeby nie było widać, jakie miał zelówki. Tam szedł, do tamtego kąta.
- Chodźmy bokami - zaproponował Pawełek. - Ty tam a ja tu...
Wreszcie zaczęli widzieć zupełnie dobrze. Powoli ruszyli w głąb zakurzonej, mrocznej czeluści, w kierunku, w którym wiodły ślady podstępnego złoczyńcy. Jednostajna szarość jęła nabierać zróżnicowanych form.
- Rany, jakie stare rupiecie! - szepnął z szacunkiem Pawełek. - Patrz, zegar!
- Resztki zegara - skorygowała Janeczka. - Patrz, co to? Zatrzymali się obydwoje.
- Jakby deska do prasowania, ale zamiast deski ma koryto - stwierdził Pawełek niepewnie. - Co to może być? Janeczka zajrzała do otworu w środku.
- Tu ma jakieś żelaza. Jak połamane noże. Słuchaj, może to było do tortur?
- Możliwe. Gdzieś tu się wkręcało ręce albo nogi... I odcinało po kawałku.
Zgodnie odczuli lekki dreszcz zgrozy. Strych zaczynał odkrywać przed nimi swoje straszliwe tajemnice. Bez tchu wpatrywali się w ową okropną machinę do odcinania rąk i nóg, nie mogąc od niej oczu oderwać. Wreszcie Pawełek spojrzał dalej.
- Patrz, co to? - szepnął z nowym zainteresowaniem, trącając siostrę.
- Nie szturchaj mnie tak! - zdenerwowała się Janeczka. - Nie mogę patrzeć wszędzie naraz! Które?
- Ao!
Janeczka z wysiłkiem oderwała wzrok od machiny i spojrzała na wskazany przez Pawełka wielki mosiężny przedmiot.
- Nie wiem. Jakby dzwon do góry nogami...
- W środku nic nie ma. Pusty. A to? Staroświecki akordeon? Z zajęciem obejrzeli zakurzoną skórę, złożoną w harmonijkę. Pawełek przycisnął sterczącą w górze rączkę. Skóra westchnęła.
- Ostrożnie! - Zaniepokoiła się Janeczka. - Dmucha!
- Gdzie dmucha?
- Jak tam przyciskasz, to tu dmucha. To jakaś odwrotność odkurzacza!
Pawełek spróbował jeszcze raz, wzniecając przy okazji tumany kurzu.
- Może tu się coś przepychało? - powiedział między jednym a drugim kichnięciem.
- A z drugiej strony wypychało go po kawałku?
- Wszystko do tortur? - odparła Janeczka z powątpiewaniem również kichając. - To co, ci nasi przodkowie zrobili sobie lochy na strychu? Tortury były w lochach!
- E tam, wcale nie wszystko. Najwyżej ta jedna maszyna do odcinania. Patrz tutaj!
- Czekaj! Patrz tam...!
Pawełek porzucił patefon z pogiętą tubą, który już zaczynał oglądać i spojrzał w kierunku wskazanym przez Janeczkę, bo w tonie jej głosu dźwięczało coś nowego. Jakby triumf, pełen napięcia.
Pod ścianą, na zakurzonej podłodze, wyraźnie odcinał się jaśniejszy prostokąt. Wymiary miał niewielkie, średniej walizki albo czegoś w tym rodzaju. Na ścianie, do wysokości co najmniej pół metra, brakowało czarnych pajęczyn.
- Coś stąd zabrał, widzisz? - szepnęła Janeczka z przejęciem. Coś tu leżało tysiące lat i zabrał całkiem niedawno.
- Skąd wiesz?
- Po kurzu. Widzisz chyba, nie? Brakuje kurzu.
- A, rzeczywiście, masz rację. I pajęczyny na ścianie poniszczone. Ciekawe, jak mu przelazło przez okno, bo drzwiami przecież nie wyniósł? Co to mogło być?
- Walizka jakaś. Albo skrzynka. Może skarb?
- Albo może te pistolety, albo amunicja, albo granaty, co to je babcia Agaty chowała! Albo karabiny i rewolwery! Zabrał i teraz będzie używał do napadów?
Janeczka skrzywiła się z powątpiewaniem. Bronią i amunicją nie czuła się usatysfakcjonowana, wolała skarb. Z lekką irytacją dokładnie obejrzała miejsce po owym meblu czy pakunku. Nie ulegało wątpliwości, że leżał tu do niedawna, wszystko inne spoczywało na strychu od wieków nie tknięte i tylko to jedno zostało zabrane.
- Głupi jesteś, dla byle czego tak by się namęczył - mruknęła krytycznie.
- Sama jesteś głupia! - oburzył się Pawełek. - Pistolety i amunicja to nic jest byle co!
Janeczka nie zamierzała wdawać się z nim w kłótnię. Rozejrzała się dookoła.
- Obejrzyjmy, czy nie zabrał czegoś więcej - powiedziała. - Spóźniliśmy się, trzeba tu było wleźć na samym początku.
Z zachowaniem największych ostrożności ruszyli dalej. Ostrożność była niezbędna nie tylko dlatego, że mógł ich ktoś usłyszeć, ale także i z tej przyczyny, że każdy gwałtowniejszy ruch podnosił pokłady kurzu. I tak już wyglądali jak wytarzani w czarnym popiele.
- Rany, jaki fajny rupieć? - ucieszył się nagle Pawełek na widok starej, zdezelowanej katarynki. - Patrz, tu ma korbkę! Kręci się...?
Zanim Janeczka zdążyła go powstrzymać, spróbował. Głos, jaki wydała z siebie stara katarynka, przerósł wszystko. Obydwoje się zachłysnęli, Pawełek puścił korbkę jak oparzony. Przeciągły, posępny, pluchy, przeraźliwy zgrzyt zabrzmiał niczym głos zza grobu i poniósł się echem po całym domu.
Babcia w kuchni zdrętwiała kompletnie. Straszliwy dźwięk, który dobiegł jej uszu, mógł oznaczać tylko jedno. Znała go doskonale. Pobladła nagle, po długiej chwili ostrożnie odstawiła na stół przyciskany do łona słój i wybiegła z kuchni. Z drzwi swojego pokoju wyjrzała sąsiadka.
- Państwa kochane dzieci bawią się na strychu - rzekła zgryźliwie, Dziwnie się bawią w jakichś aresztantów...
Babcia spojrzała na nią i bez słowa popędziła na strych. Panowała inni cisza i najdoskonalszy spokój, tylko osobliwe rumowisko pod ścianą wskazywało, że dzieci tu były. Najwidoczniej oddaliły się jednakże już dawno i z całą pewnością nie mogły spowodować tego dźwięku. Babcia wróciła na dół i nakapała sobie do kieliszka kropli na uspokojenie, w duchu komentując bardzo nieżyczliwe insynuacje sąsiadki.
Na starym strychu panowała atmosfera lekkiego zdenerwowania. Janeczka czyniła bratu wyrzuty.
Ty głupi, co ty robisz, trzeba było spróbować delikatniej! Usłyszeli nas na końcu świata!
- No, instrument muzyczny to to nie jest - zawyrokował Pawełek, ochłonąwszy nieco po wstrząsie. - Musiało chyba służyć do ostrzegania przed wrogiem albo nawet do odstraszania.
- Bo po co ty zaraz musisz wszystko ruszać! Tylko patrzeć, jak przylecą nas tu szukać. Pośpieszmy się, trzeba wracać!
- Coś ty? Jeszcze tyle do obejrzenia! 
Janeczka była nieubłagana.
- Chcesz, żeby nas tu zastali? Trudno, trzeba będzie wleźć jeszcze raz, a na razie wracamy.
- Jeszcze parę razy! Kupa tego. Trzeba będzie wziąć ze sobą latarkę, bo po kątach całkiem ciemno. Czekaj, przy wleczemy coś pod okno, będzie łatwiej włazić i wyłazić.
Myśl Pawełka była rozsądna. Pośpiesznie rozejrzeli się po widniejszej części strychu. W pobliżu okna, pod ścianą, stał kufer, który tak solidnością, jak rozmiarami najlepiej odpowiadał ich potrzebom. Należało go podnieść, nie przesuwać, szuranie nim po podłodze byłoby ze wszech miar szkodliwe, powodowałoby kurz i hałas. Pawełek wezwał siostrę na pomoc.
Janeczka już ujęła kufer w objęcia i nagle zatrzymała się. Dostrzegła osobliwe zjawisko.
- Czekaj! -zawołała gorączkowym szeptem. -Zobacz, on jest odkurzony!
- No to co, że jest odkurzony! - zirytował się Pawełek, oczekujący pomocy ze swoją połową kufra uniesioną w ramionach. Natychmiast jednak pojął wagę odkrycia i opuścił ciężar z powrotem na podłogę.
- Aaaa...! Myślisz...?
- No właśnie...
Pawełek obejrzał kufer uważniej. Był nie tyle odkurzony, ile zakurzony niedokładnie, nierównomiernie i w znacznie mniejszym stopniu niż reszta przedmiotów. Różnił się. Obydwoje popatrzyli nań, a potem równocześnie przenieśli wzrok na jaśniejsze miejsce pod ścianą. Pasowało!
- To właśnie on tam stał - powiedziała Janeczka z ożywieniem. -Zajrzyjmy! Tylko ostrożnie!
- Przecież chyba nie wybuchnie ani nie zawyje - mruknął Pawełek, ale uniósł ciężkie wieko powoli i delikatnie.
Na dnie kufra leżała mała kartka papieru i nic więcej. Brat i siostra pochylili się nad nią tak zachłannie i gwałtownie, że aż stracili równocześnie równowagę, wpadli górną połową ciała do środka i stuknęli się głowami. Omal nie poszarpali kartki na kawałki, usiłując przeczytać tekst równocześnie. Janeczka popędziła pod okno, gdzie było więcej światła, Pawełek wygrzebał się z kufra, kopnął coś miękkiego i popędził za nią. Na kartce wypisane były jakieś liczby. Obejrzeli tekst jeszcze raz. Wyglądał on następująco:
1974-II 23, 24 VI 4 I 1, 2 II 6-II 23, 1-VI l IV 4, 19 II 2 V 4 I l-(g. 17 20) I l V 3 I 2 IV 3 I 2 (pol. 1643)
- Tysiąc dziewięćset siedemdziesiąt cztery - przeczytał Pawełek na głos. - Rzymskie dwa. Co to ma być?
A skąd ja mam to wiedzieć? - odparła Janeczka, wpatrując się w kartkę ze zmarszczonym czołem. - Pokaż! W nawiasie „gie” siedemnaście, dwadzieścia. I „pol” tysiąc sześćset czterdzieści trzy...
Po chwili milczenia Janeczka uczyniła przypuszczenie, iż zagadka jest historyczna. Dotyczy czegoś, co się zdążyło w 1643 roku. Pawełek pokręcił przecząco głową.
- Coś ty, oni wtedy jeszcze nie mieli zeszytów w kratkę. Ja już wiem. To jest jakiś szyfr.
- No pewnie, że szyfr. Zgubił go. Czekaj, może jeszcze coś zgubił...
Pawełek obejrzał się i wzrok jego padł na ów miękki przedmiot, wykopany zza kufra. Na zakurzonej podłodze leżała prawie nowa, prawie czysta skórzana męska rękawiczka. Podniósł ją czym prędzej.
- Patrz! Leżała za kufrem! Całkiem świeża!
- No proszę! - powiedziała Janeczka wzgardliwie. - To jakiś półgłówek, pogubił mnóstwo rzeczy! Zabieramy to ze sobą. Nic tam więcej nie ma?
- Nic, same rupiecie i kurz...
Transport rękawiczki sprawił kłopot. Nie należało jej wpychać za pazuchę ani do kieszeni, żeby nie straciła woni złoczyńcy. Chaber miał go wywęszyć i mieszanina zapachów mogłaby mu utrudnić zadanie. Trzymanie jej w ręku przez całą drogę powrotną było wykluczone, przeszkadzała. W efekcie Pawełek wyrzucił ją po prostu przez okno, pilnie bacząc, żeby spadła wprost do ogrodu i nie zaczepiła się nigdzie po drodze.
Na dole znaleźli się szybko i bez wielkich przygód, jeśli nie liczyć spodni Pawełka rozdartych na jednym z haków, oraz obfitych śladów poniewierania się w kurzu. Wyglądem zewnętrznym niewiele różnił się od bardzo zaniedbanych kominiarczyków. Stanąwszy na. ziemi, popatrzyli na siebie.
- Trzeba się dopchać do łazienki tak, żeby babcia nie widziała - rzekła Janeczka z westchnieniem. - Ubrania wytrzepiemy przez okno. Musimy się nieźle pośpieszyć, gdzie ta rękawiczka spadła?
Pawełek odwrócił się w stronę zapamiętanego miejsca i nagle znieruchomiał. Mimo woli chwycił Janeczkę za ramię.
- Ty! Patrz...!
Janeczka nic nie powiedziała, tylko ze świstem wciągnięta powietrze.
Nad leżącą za krzakiem rękawiczką stał Chaber. Nos miał do niej prawie przytknięty i wydawał z siebie głuchy, groźny, złowieszczy warkot...
6

- Zgroza ogarnia! - powiedziała babcia ponurym głosem. - Zamienić normalne domy na taką ruinę, to trzeba było upaść na głowę! Mówię wam, że ten budynek się wali!
Powtarzała to już mniej więcej siedemnasty raz. Przez całe popołudnie i wieczór nie mówiła o niczym innym. Pod koniec kolacji pan Chabrowicz, beznadziejnie przygnębiony sprawami remontu, zaczął wreszcie reagować.
- Mamo, uspokój się już, skąd ci coś podobnego przyszło do głowy? Ten budynek jest w bardzo dobrym stanie, trochę zdewastowany, to fakt, ale poza tym bardzo porządny. Były robione ekspertyzy, oceniali go fachowcy. Dlaczego ma się walić?
- Nie zwracaj uwagi na gadanie matki - wtrącił uspokajająco dziadek. - Ona znów sobie coś uroiła.
- Nie mądrzyj się! - prychnęła babcia na dziadka. - Tacy fachowcy jak ja baletnica! Wiem, że się wali, słyszałam na własne uszy!
- Co, konkretnie, mama słyszała? - spytała rzeczowo ciotka Monika.
- Mówiłam wam przecież. Odgłos. Taki specjalny odgłos. Przeżyłam dwie wojny i wiem, co to znaczy. To są takie ruchy w ścianach, właśnie wtedy, kiedy budynek zaczyna się walić.
Pan Chabrowicz zdenerwował się nieco.
- Mamo, konkretnie. Jaki odgłos?
- Charakterystyczny - sprecyzowała babcia po głębokim namyśle. - Takie stęknięcie i trzeszczenie, i jakby ryk, ale cichy. Nasłuchałam się tego dosyć i znam się na tym. Tylko patrzeć, jak nam to wszystko runie na głowy!
- W tamtej połowie mama słyszała, czy w tej? - spytała ciotka Monika.
- Nie jestem pewna, ale chyba raczej w tamtej, starej.
- To znaczy, nade mną. Może się mama nie przejmować, mnie to osobiście nie przeszkadza.
- Jak ty możesz tak mówić?! - oburzyła się babcia. - Dziecko masz!
- Mnie też nie przeszkadza - wtrącił się natychmiast Rafał. - Pewno wyło w rurach.
Babcia zirytowała się okropnie.
- Co ty sobie wyobrażasz, że ja nie rozróżniam? Co innego rury, a co innego budynek! Ściany i podłoga zadrżały!
- Grunt, że sufit nie zadrżał... - mruknął Rafał pod nosem.
Cała rodzina jęła czynić uspokajające przypuszczenia. Mogło zawyć coś na ulicy, mogły to być nietypowe dźwięki w instalacji wodociągowej, mogło zaryczeć radio w pokoju Rafała... Babcia twardo upierała się przy swoim.
Rafał wpadł na nowy pomysł.
- Gdyby stękało w nocy - rzekł tajemniczo - to jeszcze mogłyby to być pokutujące duchy naszych przodków...
- Złoczyńców - podpowiedział milczący dotąd Pawełek.
- Co takiego?! - spytał zaskoczony pan Chabrowicz.
- Przodków-złoczyńców...
- Dlaczego złoczyńców? - zainteresował się Rafał. 
Pawełek nie miał nic przeciwko udzieleniu wyjaśnień.
- Torturowali swoich wrogów - rzekł z ponurym niesmakiem. - Odcinali im po kawałku ręce i nogi...
- Na litość boską, co ty wygadujesz?! - przerwała zdumiona pani Krystyna.
Cała rodzina w osłupieniu patrzyła na Pawełka.
- W lochach - powiedziała pośpiesznie Janeczka, równocześnie kopiąc brata pod stołem. - Bawimy się w lochy i jemu się coś pomyliło. Nic zwracajcie uwagi.
- Nie mieliśmy żadnych przodków złoczyńców, to byli sami przyzwoici ludzie - powiedziała babcia stanowczo. - Dom się wali, a wy sobie lekceważycie...
Cała kołomyja zaczęła się na nowo. Pan Chabrowicz cytował zdania ekspertów, ciotka Monika przypominała, że stękania walącego się budynku powinny być najlepiej słyszalne w nocy, a nie w dzień, tymczasem w nocy nic nie stęka, dziadek zaofiarował się obejrzeć dokładnie ściany i stropy na pierwszym piętrze, Rafał zaproponował odprawić egzorcyzmy. Babcia nie dawała się przekonać.
- Jeszcze zobaczycie, kto tu ma rację - rzekła złowieszczo. - To jest podejrzany dom, ja wam to mówię!
Pani Krystyna w zamyśleniu spoglądała co jakiś czas na swoje dzieci. Janeczka i Pawełek przysłuchiwali się debacie rodzinnej w milczeniu. Blask oczu i skupiony wyraz twarzy niezbicie świadczyły, że wszystkie wypowiadane tu słowa zapadają w ich pamięć...

Okazja do przedyskutowania ostatnich wydarzeń nadarzyła się dopiero nazajutrz, po szkole, bowiem poprzedniego wieczoru przeszkodził ojciec. Cały czas po lekcjach, aż do później nocy, biegał po pokoju, łamał ręce i rwał włosy z głowy, wyjaśniając matce przyczyny rozpaczy. Otóż brakowało mu czegoś. To coś nosiło nazwę reduktorków i mogło rozwiązać łatwo kwestię remontu instalacji i już zaczynał mieć wielkie nadzieje, ale nic z tego. Niezbędnych reduktorków nie ma w sprzedaży, nie było i nie będzie, i znów się znalazł w błędnym kole.
- Rozumiesz, moja droga - tłumaczył pani Krystynie - musimy pozakładać wszędzie nowe armatury, ale one mają rozstaw inny niż otwór w naszych rurach, bo przed wojną były inne normy. Taki rozstaw reguluje się reduktorkiem i reduktorki są, ale małe. My musimy mieć większe. Jeżeli nie dostanę większych reduktorków, to nie ma siły, trzeba będzie wymieniać wszystkie rury, wszystkie przewody w ścianach, słuchaj, to jest rozpacz i ruina! Robota co najmniej na pół roku! Potworne koszty! A już myślałem, że się to załatwi szybko, łatwo i prosto, kupiłem armatury, te reduktorki rozwiązałyby sprawę, ale nie ma! Nie ma! Byłem wszędzie! Szukałem prywatnie i państwowo, w sklepach i w instytucjach! Nie ma!!!
Brzmiało to rozdzierająco. Pani Krystyna usiłowała pocieszyć i uspokoić męża, zdenerwowała się sama, w końcu zażądała, żeby natychmiast przestał mówić o reduktorkach, bo jej się przyśnią. W dodatku nie wie, jak wyglądają, więc nie wyobraża sobie, w jakiej postaci mogą jej się przyśnić. Zapewne jakichś upiorów.
Reduktorki ojca i upiory matki były tak atrakcyjne, że Janeczka i Pawełek w napięciu przysłuchiwali się głosom zza ściany tak długo, aż zapadli w sen. Do własnych spraw powrócili następnego dnia, po południu, w szałasie.
Szałas został wykonany z gałęzi, kawałków drewna, liści i starych desek. Postawili go w samym narożniku ogrodzenia. Osobliwą jego cechę stanowiło to, iż stał niejako tyłem. Od strony ogrodu był szczelnie zamknięty, otwierał się natomiast na ulicę, widoczną przez pręty ogrodzenia. Trochę w nim było wilgotno.
Pomysł babci od razu został oceniony jako znakomity.
- Babcia jest genialna - orzekła Janeczka. - Co to za wspaniała rzecz, że dom się wali. W życiu by mi to do głowy nie przyszło!
- No! Pewnie! Tylko nie jestem pewien, czy zmora też tak uważa - odparł z troską Pawełek, zajęty ulepszaniem wejścia.
- Jeżeli babcia to wymyśliła, to i zmora musiała wymyślić. Ona chyba też przeżyła dwie wojny. Teraz już tylko trzeba ją o tym dokładnie przekonać.
- Niby jak ją chcesz przekonywać?
- Zwyczajnie. Wejdziemy tam i poryczysz jeszcze trochę. Pawełek wyraził zgodę mruknięciem, bo w ustach trzymał gwoździe. Wyjął je po chwili i wbił w deseczkę.
- Ty, nie wiem, czyby nie było dobrze poryczeć o północy - rzekł po namyśle. - Ciotka Monika mówi, że dom powinien stękać w nocy. Przy okazji można by w nich wmówić, że to te potępione duchy.
- Zdecyduj się, albo dom albo duchy!
- Jedno i drugie. Co nam szkodzi? Jak jej dom nie wystarczy, to duchy będziemy mieli w zapasie.
Janeczka przyznała mu rację. Zepchnęła psa z kawałka starego brezentu i podesłała mu pod spód plastykową torbę. Chaber grzecznie poczekał, po czym ułożył się z powrotem na poprawionym legowisku.
- Nie leż na mokrym, bo się zaziębisz - powiedziała pouczająco jego pani. - Pawełek, mieliśmy się zastanowić, co zrobić z tym jakimś, co tam łaził.
- No właśnie. Żeby ten Chaber powiedział coś więcej! - westchnął Pawełek.
- Masz za duże wymagania - skarciła go Janeczka. - I tak dosyć powiedział. Dzięki niemu wiemy, że to ten sam, co zgubił rękawiczkę i zostawił kartkę. Ten, co łaził, ten, co zgubił, i ten, co zostawił, to wszystko jedna i ta sama osoba. I jeszcze pokazał dziurę w ogrodzeniu. Dobry piesek, Chaber, kochany, mądry piesek... 
Chaber doskonale wiedział, że o nim mowa. Słysząc pochwały, rozpromienił się wyraźnie, poruszył się, już chętny, już gotów do dalszego działania.
- Leż spokojnie, pieseczku, moje złoto - rozczuliła się Janeczka jeszcze będziesz miał tyle roboty, że ho ho!
- Pewnie, że będzie miał, jeszcze ile! - przyznał Pawełek. - Poza tym dzięki niemu wiemy, że ten facet wylazł przez dziurę, poszedł na ulicę i wsiadł do samochodu. W powietrze nie pofrunął, a żadnego przystanku autobusowego tutaj nie ma. Złoty pies!
Złoty pies istotnie dokonał wszystkich wspomnianych czynów. Rozpoznał kartkę jako komplet z rękawiczką. Na rozkaz „szukaj!” poszedł jak po sznurku wprost do dziury w podmurowaniu ogrodzenia, niewidocznej, bo zasłoniętej krzakami, wypadł na ulicę, z nosem przy ziemi popędził aż za skrzyżowanie i tu się zatrzymał. Zdezorientowany, zmartwiony, zdenerwowany, wyraźnie zawiadomił, że zwierzyna mu znikła. Zwierzyna mogła dokonać tylko jednego z dwóch czynów wdrapać się na latarnię albo odjechać samochodem. Janeczka i Pawełek uznali, zapewne słusznie, iż nastąpiło to drugie.
- Teraz trzeba go jeszcze wytresować na tego listonosza - zauważyła Janeczka. - Nie mam pojęcia, jak to zrobić. 
Pawełek nie widział tu wielkiego problemu.
- Moim zdaniem, łatwiej nam pójdzie z psem niż z babcią. Trzeba mu parę razy pokazać listonosza i wytłumaczyć, żeby o nim zawiadomił. I cześć. Po krzyku. To bardzo mądry pies, zrozumie od razu.
- Listonosz przychodzi przeważnie, jak my jesteśmy w szkole...
- No i cóż takiego, trzeba się będzie urwać ze szkoły.
- Myślałam już o tym. Będziemy chorzy kolejno, dwa dni ty i dwa dni ja...
- Dlaczego nie trzy dni? - przerwał Pawełek tonem protestu.
- Żeby sobie nie truć głowy z lekarzami. Dwa dni to się jeszcze obejdzie bez lekarza.
- No, owszem. Dobra, ale co będzie, jak akurat w te dni listonosz nie przyjdzie?
- Też o tym myślałam - wyznała Janeczka z głęboką satysfakcją. Jestem bardzo mądra. Napiszemy listy do siebie, ja do ciebie, a ty do mnie.
- Fajno! - ucieszył się Pawełek. - Polecone!
- Po co polecone?
- Z poleconymi kotłuje się dłużej. Trzeba się podpisywać i inne takie. Chaber będzie miał czas go obwąchać.
- W ogóle uważam, że musimy mu pokazać paru listonoszów. Zaprowadzimy go na pocztę...
- Wprowadzanie psów wzbronione!
- Poczekamy pod pocztą na ulicy. Czekaj, trzeba jeszcze obmyślić chorobę, żeby nas nie wpakowali do łóżka i pozwolili chodzić.
Na długą chwilę zamilkli obydwoje. Choroba musiała być opracowana dokładnie i starannie, inaczej mogłaby mieć opłakane skutki.
- Znaczy, musi być coś bez gorączki - zdecydował Pawełek. - Głowa albo brzuch.
Janeczka w zasadzie zgadzała się z nim, ale miała pewne wątpliwości.
- Będą pytali, cośmy zjedli...
- Zależy ci? Byle co. Jakieś jagódki z ogrodu...
- Idź ty, głupi, na jagódki od razu zrobią nam płukanie żołądka! Wystraszą się, że trucizna. Coś zwyczajnego. Surowego kalafiora. Albo surową kukurydzę.
- Może być kukurydza - zgodził się Pawełek. - Kto pierwszy, ty czy ja?
- Mogę być ja. Ciągle mam same piątki w szkole, więc nie będzie podejrzeń. A ty potem powiesz, że chciałeś spróbować, czy ta kukurydza jest rzeczywiście taka szkodliwa.
Atmosfera wilgotnego szałasu najwyraźniej w świecie dodawała natchnienia i sprzyjała rozważaniom. Zanim od strony domu rozległo się wezwanie na obiad, plany były już skonkretyzowane ostatecznie. Zostało ustalone, że na pocztę należy iść nazajutrz, zaraz po szkole, przy okazji dowiadując się, jak długo będzie szedł list polecony, ryczeć się będzie w sobotę o północy, choroby zaś rozpoczną się od poniedziałku, ewentualnie od wtorku. Wszystko to razem bezwzględnie musiało dać pożądane efekty. Jakie efekty miało dać w rzeczywistości, ani Janeczka, ani Pawełek nie przewidywali w najśmielszych wyobrażeniach...
7

W środku głębokiej nocy Janeczkę obudził nagle jakiś niepokojący dźwięk. Poruszyła się, podniosła głowę znad poduszki, posłuchała chwilę i rozpoznała warkot psa. Cichy, głuchy, złowieszczy warkot...
Serce zabiło jej gwałtownie i jakiś zimny dreszcz przeleciał po plecach. Poderwała się, spojrzała w kierunku okna. Chaber stał na tylnych łapach w otwartym oknie, patrzył gdzieś w ciemność ogrodu i warczał. Jakaś odległa latarnia musiała zapewne świecić, bo jego łeb widoczny był na jaśniejszym tle.
Bez chwili namysłu Janeczka wyskoczyła z łóżka. Pawełek spał kamiennym snem, ale pomogło porządne szarpanie go za włosy, nos, uszy i kołnierz od piżamy. Zerwał się, wystraszony, gwałtownie rozbudzony i niezupełnie przytomny.
- Co się...?!
- Cicho! - syknęła Janeczka. - Obudź się i cicho bądź! On tu jest! Chaber go zwęszył!
Jeszcze przez krótki moment Pawełek nie rozumiał, co się dzieje, ale spojrzał we wskazanym przez siostrę kierunku, ujrzał psa i oprzytomniał. Spojrzał zresztą tylko dlatego, że przemocą odwracała mu głowę we właściwą stronę, omal nie ukręcając karku.
- Rany! - wyszeptał z podziwem. - Cały czas tak stoi w tym oknie?
Chaber uznał, że czas zaprosić państwa do współpracy. Obejrzał, się, warknął jeszcze raz, opadł na cztery łapy i przyjął zwykłą, charakterystyczną pozę. Znów obejrzał się na Janeczkę i znów zastygł w bezruchu z nosem wyciągniętym w kierunku okna. Wystawiał złoczyńcę.
Pawełek podjął decyzję w mgnieniu oka.
- Wyłazimy, prędzej! Rany, gdzie moje kapcie...? Nie drzwiami, oknem, drzwiami obudzisz cały dom! On tu przylazł, pewnie się ładuje na strych!
- Chaber oknem nie wyjdzie! - zaprotestowała rozpaczliwie Janeczka.
- E tam, nie wyjdzie! Pomożemy mu! Prędzej!
Gdyby ktoś spytał któregokolwiek z rodzeństwa, w jakim właściwie celu wyłazili oknem i uprawiali polowanie na złoczyńcę, żadne nie umiałoby odpowiedzieć. Wiadomo było przecież, że schwytać go nie zdołają, ponadto schwytanie nic by nie dało, cóż bowiem można mu było udowodnić? Łażenie po dachu i gubienie rękawiczek. Nie są to przestępstwa najpotężniejszej kategorii. Niemniej, równie dokładnie było wiadomo, że przepuszczenie okazji, pozostawienie go w spokoju i rezygnacja z polowania stanowiłyby niedbalstwo wręcz karygodne!
Chaber aż drżał z niecierpliwości. Pawełek wylazł pierwszy, zeskoczył na miękką, mokrą ziemię, wyciągnął ręce po psa. Chaber z łatwością wskoczył na okno, wypadł z niego wprost Pawełkowi na głowę, zjechał po nim w dół, omal go nie przewracając. Skoczył w ciemność przed siebie, ale Pawełek zatrzymał go energicznym, rozkazującym syknięciem.
- Chaber, stój! Do nogi! Tu, czekać!
Chaber niechętnie zawrócił. Kręcił się, ciągle drżąc nerwowo i przysiadając na tylnych łapach jak na sprężynach. Janeczka, pełna obaw o psa, wyskoczyła w okropnym pośpiechu. Pawełek nie zdążył znaleźć kapci, obydwoje byli boso, nogi od razu poczuły wilgotny, przenikliwy chłód.
Przytrzymując Chabra, przemknęli pod murem domu kilka metrów, aż mogli dojrzeć skośny dach szopy nad garażem. W mroku wszystko było słabo widoczne. Na dachu coś się kotłowało. 
- Jest! - wyszeptała Janeczka bez tchu. - Patrz!
- Jest! - przyświadczył Pawełek ledwo dosłyszalnie. - Złazi. Mówiłem, że był na strychu!
Zamarli pod ścianą budynku, trzymając i uspokajając zdenerwowanego psa. Jakaś czarna postać lekko zeskoczyła z dachu i ruszyła przez ogród w kierunku dziury w ogrodzeniu. Bardziej była słyszalna niż widoczna, bo opadłe liście szeleściły jej pod nogami.
Do dziury było zaledwie kilka metrów. Postać wniknęła w nią i przestała szeleścić.
- Niech przelezie - szeptał Pawełek gorączkowo. - Zaraz za nim pójdziemy...
- Boso? - zaniepokoiła się niepewnie Janeczka. 
- A co, będziesz teraz wracała po buty...?!
Postać niewątpliwie oddaliła się już dostatecznie. Janeczka puściła psa i równocześnie z nim obydwoje poderwali się do biegu.
- Szukaj, Chaber! Szukaj!
Chabra nie trzeba było zachęcać. Znikł z oczu od razu, przez dziurę przemknął bezszelestnie. Zobaczyli go dopiero na ulicy, znikającego za skrzyżowaniem. Popędzili za nim.
- Rany, ale będziemy mieli brudne nogi! - wydyszał Pawełek takim tonem, jakby sprawiało mu to szaloną satysfakcję.
- Podwiń spodnie - poradziła Janeczka. - Bo jeszcze będziesz musiał robić pranie.
Chaber się gdzieś zapodział, zatrzymali się na skrzyżowaniu niepewni i zdezorientowani, rozglądając się wokół. Wreszcie dostrzegli go dość daleko, przy następnej bocznej ulicy, oświetlonego bliską latarnią, zastygłego w bezruchu.
- Jest! - uradował się Pawełek. - Chaber go wystawia jak kuropatwę! Lećmy na tamtą stronę ulicy, wyjrzymy zza rogu!
Zanim zdążyli dopaść psa, usłyszeli warkot zapalonego silnika samochodu. Chaber obejrzał się na nich, zniecierpliwiony i zdenerwowany, bo zwierzyna, najwyraźniej w świecie, znów mu uciekła przez ich opieszałość. Oczekiwał zapewne, iż zdążą ją zastrzelić.
Silnik ryknął głośniej, zza żywopłotu trysnęły światła reflektorów. Chaber błyskawicznie znikł z oczu, przywarował gdzieś w mroku, w cieniu gałęzi, zupełnie jakby odgadywał intencje swoich państwa. Pawełek popchnął Janeczkę, razem wtłoczyli się w mokry, kłujący żywopłot. Z bocznej ulicy wyjechał samochód, skręcił w prawo, zamiótł światłami z daleka od nich i oddalił się, nabierając szybkości.
Rodzeństwo wylazło z żywopłotu.
- Nie widział nas - stwierdził z zadowoleniem Pawełek, usiłując uwolnić piżamę od kolczastych gałęzi. - Chaber też się schował, rany, jaki to inteligentny pies!
Janeczka szarpnięciem oderwała nogawkę od zieleni.
- Przecież mówiłam. Chaber, chodź tu! Wracamy! Zauważyłeś, co to było?
- Zwyczajny trabant. WSG dwadzieścia osiem i coś tam.
- Na końcu było dwadzieścia dwa. Tyle widziałam.
- To znaczy razem WSG 2822. On nie jest z Warszawy.
- Skąd wiesz?
- Numery z województwa. Jakiś tam Pruszków albo co. Pośpieszmy się, bo mi nogi zmarzły.
Teraz, kiedy emocja przestała ich rozgrzewać, poczuli, jak jest mokro i zimno. Klepiąc w chodnik bosymi stopami, przyśpieszyli powrót do domu. Chaber, uszczęśliwiony rozrywką, biegł przed nimi.
- Kochany, mądry pies - powiedziała czule Janeczka, przełażąc przez dziurę. - Trzeba mu dać coś dobrego, zasłużył sobie.
- Pójdę do kuchni po kawałek ciasta - zaofiarował się Pawełek. - On woli ciasto niż mięso. Musimy wracać tą samą drogą, przez okno, bo drzwi są zamknięte od wewnątrz.
- Żeby nas tylko nie dojrzeli! Zaraz wymyślą katar i będą okropne krzyki. Te nogi musimy chyba umyć w gorącej wodzie.
- Dla świętego spokoju możemy nawet zjeść aspirynę. Jest w szafce, w łazience...
Myjąc nogi i usiłując usunąć z piżamy co widoczniejsze ślady nocnej wyprawy, Pawełek zawyrokował, że ten złoczyńca to półgłówek. Albo maniak. Łazi po tym dachu, chociaż nie ma po co, przecież z kufra już wszystko zabrał. Chyba że zauważył, że zgubił rękawiczkę, i przyszedł ją odnaleźć.
Janeczka wyciągnęła z szafki lekarstwa i wręczyła mu dwie pigułki.
- Mam myśl! - oznajmiła.
- To drugie to co? - zainteresował się Pawełek.
- Witamina C. Zawsze nam pchają witaminę C na katar. Zgadłam, po co on przyszedł. Po tę kartkę z szyfrem. Słuchaj...! A może ich jest dwóch?
Pawełek zastanowił się głęboko.
- I myślisz, że jeden zostawił kartkę dla drugiego, a drugi po nią przyszedł?
- No! A dlaczego nie?
- A dlatego, że Chaber warczał identycznie. On wie lepiej. To musiał być ten sam, jakiś drugi wykluczony.
Dla Janeczki zdanie psa również było decydujące. Wytarła porządnie umyte nogi i wsunęła je w pantofle.
- Umrę, jeśli nie zgadnę, po co przyszedł - oświadczyła stanowczo. - Musimy koniecznie odczytać ten szyfr!
- Dobra, ale nie teraz - odparł Pawełek równie stanowczo. - Teraz mi się niemożliwie chce spać.
- Mnie też. Trzeba jeszcze zapisać ten numer samochodu, bo zapomnimy. I lecimy do łóżka. Nie możemy sobie pozwalać na to, żeby być chorzy, jeżeli mamy być chorzy. Żebyś się nie ważył dostać prawdziwej grypy...
W wyniku nocnych wydarzeń ściśle ustalone pierwotne plany uległy dezorganizacji. Tresura psa na listonosza została wprawdzie rozpoczęta, ale zawalenie budynku opóźniło się nieco. Rano trzeba było wstać i iść do szkoły, przez cały dzień czuli się rozpaczliwie niewyspani, zatem następnej nocy nawet budzik nie pomógł. Jego dźwięk, kwadrans przed północą, usłyszała tylko przez ścianę pani Krystyna i zaniepokoiła się, że budzik dzieci zaczął źle działać, niemożliwe bowiem, żeby nastawiali go na taką dziwną godzinę. Na wszelki wypadek zamieniła go na swój.
Tresurą psa zaskoczone zostało kilka osób. Pierwszą z nich był listonosz, który najwcześniej wracał na pocztę z obchodu swego rejonu. Tuż przed pocztą zatrzymała go jasnowłosa dziewczynka o wielkich, niebieskich, niewinnych oczach. Dygnęła i spytała:
- Przepraszam bardzo, czy pozwoli pan się obwąchać?
Listonosz w pierwszej chwili osłupiał. Zanim zdążył odzyskać głos i cokolwiek odpowiedzieć, dziewczynka wykonała gest w kierunku stojącego opodal chłopca z pięknym, brązowym, myśliwskim psem. Chłopiec był do niej nadzwyczajnie podobny, zaś obecność psa wskazywała, że w pytaniu, wbrew pozorom, zawarty jest pewien sens.
Oszołomiony nieco listonosz wyraził zgodę i poddał się dziwnej operacji. Stał nieruchomo, podczas gdy pies, zachęcony przez swoich państwa, obwąchiwał go intensywnie, porządnie i gorliwie.
- Tresujemy naszego psa - wyjaśniła uprzejmie dziewczynka. - Chodzi nam o to, żeby poznawał i rozróżniał różnych ludzi. Rasowego psa należy tresować, bo inaczej zdziczeje.
Listonoszowi wydawało się wprawdzie, że każdy pies, z natury rzeczy, rozróżnia różnych ludzi, ale nie protestował przeciwko wyjaśnieniu. Z dużym zainteresowaniem obejrzał sobie nieco później przez szybę scenę obwąchiwania następnej ofiary, kolegi, który również wracał z obchodu. Kolega wyglądał na nieco ogłuszonego, dzieci były pełne skupienia, pies wąchał jak szatan.
- Trzeba się dowiedzieć, czy w niedzielę chodzą gdzieś jacyś listonosze - powiedziała Janeczka, zatroskana. - Niepotrzebnie zaczęliśmy w sobotę, czytałam w książce, że tresowany pies nie może mieć przerwy, bo zapomni, o co chodziło.
- Chaber nie zapomni - odparł Pawełek z niezachwianym przekonaniem.
- Pewnie, że nie, ale nie możemy mu utrudniać. Jako następni zostali zatem zaskoczeni dwaj roznosiciele telegramów koło poczty na placu Konstytucji. Trzeciego Chaber usiłował tropić. Poczta, jako taka, musiała zapewne wydzielać jakąś specyficzną woń, bo pies już pojął, że ma się zająć nową, ściśle określoną zwierzyną. Nie był jeszcze pewien, co właściwie ma z tą zwierzyną zrobić, ale już zaczynał dostrzegać ją pierwszy. Tresura szła jak po maśle.
Akcja burzenia domu podjęta została z opóźnieniem zaledwie jednodniowym. Noc z niedzieli na poniedziałek Janeczka i Pawełek spędzili wręcz potwornie pracowicie, łażenie po dachu i murze w kompletnych ciemnościach było istną udręką, ale za to efekty okazały się nadzwyczajne. W zgromadzoną w kuchni rodzinę, posilającą się pośpiesznie przed pójściem do pracy w poniedziałek rano, wdarła się zdenerwowana babcia.
- Nie powiecie mi tym razem, że nikt z was nie słyszał! - krzyknęła z posępnym triumfem.
Słyszeć, słyszeli wszyscy i wszyscy zaczęli mówić równocześnie, bo każdy miał własne wnioski.
- To mogło być w rurach - wywodził pan Chabrowicz. - Rury wodociągowe, szczególnie stare, wydają czasem bardzo dziwne dźwięki.
- Ale co ty mówisz, taki ryk może wydać tylko budynek, który się wali! - zaprotestowała babcia. - Ja tu dostanę ataku serca!
- W nocy wszystkie odgłosy wydają się podejrzane - uspokajała pani Krystyna. - Byle skrzypiąca gałąź...
- Ja też to słyszałam - przyznała ciotka Monika. - Ściśle biorąc, o północy. Rzeczywiście, było dosyć dziwne...
- Każdy budynek zaczyna się walić od góry i to ryczało od góry!
- Raczej stękało...
- Moim zdaniem, raczej wyło - poprawiła pani Krystyna. - Jeszcze nie słyszałam, żeby walący się budynek wył.
- Pewnie, że wyło - przyświadczył pan Roman. - Mówię wam, że to w rurach! Ja wierzę ekspertom.
- To niech zbadają, co to jest! Którejś nocy runie nam na głowy! Stęka czy wyje, czy ryczy, wszystko jedno, nie może ryczeć bez powodu!
- Pokutujące dusze naszych przodków okazują nam niezadowolenie, że jeszcze nie zaczęliśmy remontu - oznajmił Rafał odkrywczo.
- To niech mi dusze skombinują reduktorki! - wrzasnął zirytowany nagle pan Roman.
Ciotka Monika wreszcie zauważyła własnego syna.
- Rafał, co ty tu jeszcze robisz? Jazda stąd, spóźnisz się do szkoły!
- Pawełek! - krzyknęła pani Krystyna. - Na co ty czekasz? Do szkoły!
- Słuchaj, tego tak nie można zostawić - upierała się babcia. Pan Roman poczuł, że za chwilę oszaleje.
- Mamo, ja teraz nie mam czasu, jadę do pracy. Wieczorem się zastanowimy. Ja już naprawdę muszę wyjść...
- Mamo, niech mama zwróci uwagę na Janeczkę - przerwała pospiesznie pani Krystyna. - Coś ją gniecie w żołądku. Przyznała się, że jadła wczoraj surową kukurydzę, trzeba sprawdzić, czy nie ma temperatury. Ja później zadzwonię...
- Chodźcie prędzej! - zawołała niecierpliwie ciotka Monika. - Roman już siedzi w samochodzie, jeszcze nam ucieknie.
- Denerwujecie mnie - mruknęła babcia pod nosem. - Całe to pokolenie takie lekkomyślne...
8

Około godziny drugiej po południu doszła do wniosku, że chodzenie do szkoły jest znacznie mniej uciążliwe niż pozostawanie w domu w charakterze chorej osoby. Spadła na nią potworna ilość roboty, w której troskliwość babci przeszkadzała na każdym kroku. Poczuła się wręcz dumna z siebie, kiedy stwierdziła, że pomimo przeszkód udało jej się odwalić gigantyczną pracę. Z niecierpliwością czekała na spóźniającego się Pawełka, żeby się z nim naradzić nad dalszym ciągiem działań.
Pawełek spóźniał się z przyczyn niezmiernie ważnych. Wyszedłszy ze szkoły ujrzał stojący przy chodniku radiowóz milicyjny. Przez kilka minut z ogromnym zainteresowaniem przyglądał się i przysłuchiwał, lak sierżant MO komunikujecie z kimś przez radio. Dopiero kiedy drzwiczki zostały zatrzaśnięte i radiowóz warknął silnikiem, Pawełkowi przyszło do głowy, że milicja mogłaby mu nadzwyczajnie pomóc w rozwikłaniu pewnych kwestii. Omal nie wpadł pod ruszający samochód.
Siedzący obok kierowcy sierżant MO zirytował się w pierwszej chwili, ale w oczach jasnowłosego chłopca ujrzał tak potężny szacunek i podziw, że łatwo pozwolił się udobruchać. Poczuł nawet dla niego sympatię i wdał się w przyjacielską pogawędkę, która ciągnęła się tak długo, jak długo radiowóz dysponował czasem.
- Załatwiłem wielkie mnóstwo rzeczy! - oznajmił Pawełek z ożywieniem i zadowoleniem, wpadając do pokoju, gdzie czekała na niego zniecierpliwiona siostra. - Ten samochód jest z Łomianek.
- Skąd wiesz? - zainteresowała się natychmiast Janeczka, bez pudła zgadując, o jaki samochód chodzi.
Pawełek zrelacjonował jej z najdrobniejszymi szczegółami wszystkie kolejne fazy znajomości z sierżantem z radiowozu.
- On jest z naszej dzielnicy - zakończył. - Dowieźli mnie do domu tym radiowozem. Ten sierżant to całkiem równy facet. 
Janeczka pozazdrościła bratu.
- Ja też się chcę przejechać radiowozem!
- Załatwiłem to - rzekł dumnie Pawełek. - Obiecał, że też cię przewiezie, bo mu mówiłem, że mam siostrę, którą brzuch boli.
- Głupi jesteś, wcale mnie nie boli. Ale chyba nie powiedziałeś mu nic więcej?
- No pewnie, że nie. Pytał mnie, po co nam te numery samochodowe, ale powiedziałem, że to tylko tak sobie, że chcemy się dokształcić. Co tu było?
Teraz na Janeczkę przyszła kolej pochwalić się osiągnięciami.
- Chaber już się połapał, o co chodzi, jeszcze tylko nie wie, że ma lecieć do babci. Do mnie już przyleciał. Nie wiem, jak jest lepiej, czy czatować przy furtce razem z nim i potem lecieć do babci, czy lecieć do babci jak on przyleci. Jak myślisz?
Pawełek zastanowił się bardzo głęboko.
- Mnie się wydaje, że lepiej czatować i lecieć. I po drodze tłumaczyć mu, że się leci do babci.
- No dobrze, ale do tej babci trzeba dolecieć. I powiedzieć jej o listonoszu. Słowo „listonosz” on już rozumie.
- No to się powie, co nam szkodzi? Babcia zawsze coś tam odpowie i on już będzie wiedział, że to się z nią sprawę załatwia. I on się domyśli, że jak nas nie ma, to ma lecieć do babci.
Po krótkim namyśle Janeczka przyznała bratu słuszność.
- W nocy nam wyszło bardzo dobrze - relacjonowała dalej. - Zmora się wystraszyła. Polazła na strych i oglądała ściany pod sufitem. Ona też myśli, że się wali.
- W dechę! - ucieszył się Pawełek. - Ryczymy dzisiaj?
- Dzisiaj nie. Mogą przyjść w nocy, oglądać mnie, czy nie umarłam. Jutro też lepiej nie, bo będą oglądać ciebie. Musisz zacząć być chory od jutra wieczorem. Ryczeć możemy dopiero, jak nam przejdzie.
- Nie za długie te przerwy?
- Nie, to nawet dobrze trochę przeczekać. Niech się babcia uspokoi, bo będzie trudno wytresować ją na listonosza.
- No dobra, może i masz rację...
- To jeszcze nie wszystko - ciągnęła Janeczka. - Cały dzień się męczyłam z tym szyfrem na kartce. Narobiłam się do nieprzytomności. Potworna robota!
- I co? - zaciekawił się Pawełek.
- I nic - odparła Janeczka ponuro i pośpiesznie się poprawiła. - To znaczy, bardzo dużo. To jest szyfr książkowy.
- Znaczy, że co? - spytał Pawełek nieufnie.
- Trzeba znaleźć odpowiednią książkę i sprawdzić, jakie litery są gdzieś tam. Te liczby oznaczają litery w książce.
- W jakiej książce?
- Nie wiem.
Pawełek spojrzał na nią z niesmakiem.
- A skąd w ogóle wiesz, że to w książce?
- Znalazłam parę szpiegowskich kryminałów i tam była mowa o szyfrach - wyznała Janeczka tajemniczo. - Takie książkowe są najtrudniejsze, bo nigdy nie wiadomo, jaka to książka. Spróbowałam napisać list do ciebie szyfrem z tego. Wyszła mi połowa. Masz. Więcej nie zdążyłam.
Pawełek podejrzliwie obejrzał wręczone mu dzieło i odczytał tytuł.
- Literatura polska dla drugiej klasy liceum ogólnokształcącego... To Rafała, nie? Już nie miałaś z czego pisać, tylko z dzieła naukowego?!
- Nie zwróciłam uwagi. Bardzo dobre, ma dużo liter na pierwszej stronie. Właściwie wszystkie.
Pawełek oglądał podręcznik z rozmaitych stron.
- I co mam z tym teraz zrobić?
- Musisz policzyć litery i znaleźć odpowiednie - wyjaśniła Janeczka. - Tu jest mój list.
Pawełek spojrzał na kartkę, przypatrywał się jej przez chwilę, a potem przeniósł wzrok na siostrę.
- Zwariowałaś, czy co? - spytał ze śmiertelną zgrozą. - Mam liczyć te litery do trzystu siedmiu...? Gorzej, do trzystu trzydziestu ośmiu?!!!
Janeczka była kamiennie spokojna.
- Nic ci nie poradzę, że dopiero tam były te potrzebne. Ja liczyłam.
- O rany boskie! - jęknął Pawełek bezradnie. Przysunął sobie krzesło, usiadł i przystąpił do katorżniczej pracy.
- Zapisuj to sobie, bo nie zapamiętasz - poradziła mu Janeczka. Po paru minutach mamrotania pod nosem Pawełek odczytał pierwsze słowo. Było dość dziwne. Przyjrzał mu się z powątpiewaniem.
- Wyszło mi idn - oznajmił. - Co to jest idn?
- Pomyliłeś się - zawyrokowała Janeczka i zajrzała mu przez ramię. - Pokaż. No pewnie, że się pomyliłeś o jedną literę! Ma być idź!
- No nie, to jest zupełnie niemożliwe! Nie będę liczył drugi raz do trzystu siedmiu! Wykluczone!
- Musisz, jeżeli chcesz to odczytać!
- Wcale nie chcę - zaprotestował Pawełek stanowczo. - Możesz mi sama powiedzieć, co napisałaś. Okropna robota!
- Pewnie, że okropna - przyznała Janeczka z westchnieniem. - A pisanie jeszcze gorsze. Można od tego zwariować.
Pawełek gwałtownie odsunął naukowe dzieło od siebie, a krzesło od stołu. Zdenerwował się i ze zdenerwowania doznał przypływu bystrości umysłu.
- No więc ja nie wierzę, żeby on siedział na tym strychu całe godziny i liczył do Bóg wie ilu! - oświadczył kategorycznie. - Poza tym na tej jego kartce wcale nie ma żadnych trzystu. Są same małe liczby.
- U mnie też są małe liczby - zauważyła Janeczka. - Może miał inną książkę? Taką, która wszystkie litery ma na samym początku?
- Pewnie, że nie miał literatury polskiej - mruknął Pawełek. Zastanawiał się przez chwilę, bo sprawa zaczynała go coraz bardziej korcić, po czym ponownie sięgnął po odepchnięty podręcznik. - Ja bym to zrobił inaczej. Czekaj... Idź... To jest... zaraz. Pięć, sześć... To jest tylko siódma litera w siódmym rządku! Do siedmiu to jeszcze każdy może policzyć. Czekaj...
Janeczka niecierpliwie przeczekiwała jego mamrotanie pod nosem.
- Ja bym sobie brał każdą literę z początku rzędu i tylko bym pisał, który to rząd - oznajmił wreszcie odkrywczo. - Wychodzą same małe liczby.
- Nie wiem, skąd byś wiedział, kiedy masz liczyć rzędy, a kiedy litery - odparła Janeczka krytycznie.
- To inaczej numerować. Czekaj... Już wiem! Rzymskimi! Rzędy rzymskie, a litery zwyczajne, d, dwa rzymskie i pięć zwyczajne...
Dźwięk, który wydała z siebie nagle Janeczka, nie tylko przerwał mu obliczenia, ale wręcz odebrał mowę. Brzmiał równie przeciągle, jak przerażająco. Pawełek, spłoszony, spojrzał na siostrę.
- Coś podobnego...!!! - wykrzyknęła na zakończenie dźwięku.
- Co ci się... - zaczął niepewnie Pawełek. 
Janeczka była wstrząśnięta.
- Patrz! - przerwała mu. - No przecież właśnie...! Boże, jaki ty jesteś mądry! Patrz, przecież ona ma właśnie tak, tu rzymskie, a tu zwyczajne! Wszystko zgadłeś! Naprawdę zgadłeś!
Oszołomiony własną, niebotyczną mądrością Pawełek bardzo długo wpatrywał się w zaszyfrowany na kartce tekst. Zgadł! Coś podobnego...!
- No proszę, gdybyśmy tylko wiedzieli, jaka to książka, moglibyśmy to już zaraz odczytać! - powiedziała z przejęciem Janeczka. Pawełek westchnął ciężko.
- Ale nie wiemy. Literatura polska nie... Ty, patrz, on tu ma dwa razy tę samą literę. Widzisz? Dwa, dwadzieścia trzy i dwa, dwadzieścia trzy...
- Tyle to i ja zauważyłam. Tu ma tę samą literę nawet trzy razy. Tylko ciągle nie wiemy, jaka to litera. Bez książki nie zgadniemy, nie ma mowy.
Zmartwieni i przygnębieni beznadziejnie przyglądali się kartce.
- Ale i tak nam dobrze poszło - zauważył Pawełek pocieszająco.
- Może i książka sama wyjdzie? Nie piszą tam czasem, jakich książek się do tego używa?
- Owszem, piszą - odparła Janeczka z westchnieniem. - Wszyscy szpiedzy używają takich książek, których w ogóle nie można kupić.
- Encyklopedia powszechna! - ożywił się Pawełek. - Albo Baśnie z tysiąca i jednej nocy!
- I jeszcze umawiają się przedtem, na której stronie mają szukać
- dodała Janeczka nieco zgryźliwie. - Chcesz zgadywać stronę w Baśniach z tysiąca i jednej nocy?
Pawełek zreflektował się od razu.
- No, coś ty? Musiałbyś mu od razu powiedzieć, skąd to masz i w ogóle wszystko.
- E tam, mogę powiedzieć, że znalazłem. I chcę odczytać tak sobie, też tylko po to, żeby się dokształcić. Oni tam, w tej milicji, mają rozmaitych specjalistów.
Janeczka chciała zaprotestować jeszcze gwałtowniej, ale nagle zatrzymała się w rozpędzie. Propozycja Pawełka miała swój sens. Sami mogliby nie dać sobie rady z tym szyfrem do końca świata, pomoc fachowców była cenna. Zawahała się.
- No mają, owszem - przyznała z lekkim oporem. - Takich od szyfrów też. We wszystkich kryminałach to jest napisane. Ale ja bym wolała nie mówić.
- Kto mówi o mówieniu? - oburzył się Pawełek. - Pokażę mu to, a on może zgadnie, jaka to książka. Albo ci specjaliści zgadną. Mogą nie odczytać, tylko niech powiedzą, co to za książka.
Janeczka zmieniła zdanie i znów była przeciw.
- Wcale nie zgadną, wykluczone, a za to ciebie zaczną pytać. Wszystko się wykryje i zmarnują nam całe zawalenie budynku!
- Mnie się wydaje, że zgadną. Zobacz, tu są różne dodatkowe rzeczy. To tysiąc dziewięćset siedemdziesiąt cztery i te różne w nawiasie. Może w ogóle znają tę książkę? Ja bym go spytał.
Janeczka ponownie zaczęła się wahać.
- No, nie wiem... No, może...
- Wezmę to jutro ze sobą! - zadecydował Pawełek. 
Janeczka ostatecznie zaniechała protestów i natychmiast wprowadziła korektę.
- Zaraz. Tego to lepiej nie bierz, bo jeszcze zginie. Przepiszemy i weźmiesz przepisane. I najpierw się z nim porządniej zapoznaj, a dopiero potem pytaj. Musisz się z nim zaprzyjaźnić.
- Już jestem zaprzyjaźniony. A jak chcesz, to dla niepoznaki mogę wziąć ze sobą i ten list od ciebie też. Co tam napisałaś? W tych trzystu siedmiu?
- Nie pamiętam, ale mogę policzyć i sprawdzić. Chciałam ci napisać, żebyś poszedł na pocztę. A, właśnie! Musisz iść na pocztę i wysłać mój list do ciebie, ten polecony, bo mnie nie pozwalają wychodzić z domu. Pośpiesz się, to jeszcze zdążysz przed obiadem.
Pawełek zabrał ze stołu polecony list adresowany do niego i starannie schował do kieszeni. Gwizdnął na psa.
- Wezmę Chabra, przy okazji każę mu rozpoznać jakiegoś listonosza. A ty przez ten czas napisz do mnie list, ale tym jego sposobem. Rzymskie i zwyczajne. I wezmę oba.
Janeczka westchnęła ciężko, z ulgą pomyślała, że pojutrze już spokojnie pójdzie do szkoły, i zabrała się do roboty...
9

- No więc Chaber jest wytresowany jak złoto! - oznajmił z satysfakcją Pawełek. - Dziś już dobrowolnie leciał przede mną. Kolej na babcię.
- Boję się, że z psem było łatwiej - powiedziała Janeczka trochę niespokojnie. - Jest o wiele posłuszniejszy niż babcia. W ogóle nie wiem, jak zacząć.
- Wszystko jedno, jakoś musimy. Nie mogę być chory do końca życia. Mam interesy do załatwienia.
Janeczka zgodnie przyświadczyła. Obydwoje z jednakową niecierpliwością oczekiwali uwolnienia Pawełka z domowego aresztu, znajomy sierżant bowiem mógł mieć już jakieś wiadomości o szyfrze. Obie kartki dostał przed dwoma dniami, jeszcze przed ujawnieniem przez Pawełka złego stanu zdrowia. Kolejne dolegliwości rodzeństwa obudziły pewne podejrzenia, szczególnie babcia dziwiła się, jak dzieci z bólem żołądka mogą mieć taki znakomity apetyt, jednak piątki w szkole uśpiły czujność rodziny. Czterodniowa choroba, po dwa dni na osobę, przeszła ulgowo. Teraz należało przystąpić do dalszych zaplanowanych działań.
Babcia gotowała w kuchni obiad, nie przeczuwając nic złego. Tajemnicze, dość gwałtowne szepty w przedpokoju zniosła cierpliwie, kiedy jednak drzwi po raz siódmy hałaśliwie otwarły się i zatrzasnęły z powrotem, poczuła się nieco zdenerwowana. Wyjrzała do holu.
- Dzieci, co wy tu robicie? Przestańcie wreszcie trzaskać drzwiami!
Dzieci grzecznie i potulnie wsunęły się do kuchni i przysiadły na stołkach.
- Babciu - zaczęła Janeczka. - Czy ty lubisz tę zmo... tę panią, która tu mieszka?
- Którą panią? A, tę naszą sąsiadkę?
- Aha. Lubisz ją?
Babcia zastanowiła się, czy w obliczu niewinnych dzieci może się przyznać do prawdziwych uczuć. Zadecydowała, że troszeczkę może.
- Nie bardzo - wyznała. - A dlaczego pytasz?
- Bo my jej nie lubimy...
- Rafał mówi, że ona się nigdy nie wyprowadzi - wtrącił Pawełek. - Ona tylko czeka, aż zrobimy ten remont, żeby sobie luksusowo mieszkać.
Babcia zdenerwowała się od razu.
- Rafał mówi głupstwa. Zgodziła się przecież wyprowadzić i nawet zawarła z nami umowę.
Janeczka prychnęła wzgardliwie.
- No to co, że umowę. Ale ona wie, że nam zależy, i będzie chciała dostać potworną ilość pieniędzy. Będzie nam robić złośliwości, żeby dostać więcej.
- Już robi - uzupełnił Pawełek.
Babcia odwróciła się od patelni z mielonymi kotletami.
- Co takiego? Co robi?
- Złośliwości - powtórzył Pawełek z przekonaniem.
- Jakie złośliwości?
- Rozmaite - powiedziała konfidencjonalnie Janeczka. - Babciu, ja ci powiem, ale ty nikomu nie mów. Ona kradnie nasze listy. 
Babcia patrzyła na nią śmiertelnie zdumionym wzrokiem.
- Dziecko, co ty opowiadasz, po cóż jej nasze listy?
- Po nic. To są złośliwości.
Pawełek uznał, że trzeba to babci wyjaśnić jakoś dosadniej.
- Ona je potem wrzuca do sedesu - oznajmił. - I spuszcza za nimi wodę.
Babci prawie zabrakło tchu. Wizja tak traktowanych listów wydała się jej potworna.
- Jezus Mario! - wykrzyknęła ze zgrozą. - Skąd wiesz? Widziałeś?!
- Widzieć to ich w sedesie nie widziałem, ale słyszałem spuszczanie wody.
Przez chwilę babcia milczała. Ochłonęła z zaskoczenia i opanowała wstrząs. Odwróciła się znów do kotletów.
- No wiesz...! - powiedziała z niesmakiem. - I to koniecznie musiało być po naszych listach?
Janeczka konsekwentnie podjęła temat.
- Ona za każdym razem specjalnie czatuje na listonosza i leci do niego pierwsza i wszystko od niego odbiera. I nigdy nam nic nie oddaje.
- No! - przyświadczył żarliwie Pawełek. - Oddała ci co kiedy?
Babcia na nowo poczuła się oszołomiona. Słowa dzieci zawierały jakoś dziwnie dużo prawdopodobieństwa. Sąsiadka od początku wydawała jej się wyjątkowo niesympatyczna i rzeczywiście jakby złośliwa... Odwróciła się od patelni.
- Nie, ale... Ale przecież dostajemy listy...
- No to co? - podchwyciła natychmiast Janeczka. - Skąd wiesz, czy wszystkie? Dostajemy połowę, a tę drugą połowę ona kradnie. Przez złośliwość!
Przekonanie, że dzieci mają rację, rosło w babci dość gwałtownie i zakorzeniało się na mur. Już bardzo długo bezskutecznie czekała na list od przyjaciółki z Krakowa. Monika narzekała ostatnio, że spóźnia się jakiś list z zagranicy. Roman również czegoś nie dostawał.
- Nie do wiary! - powiedziała z nową zgrozą, bardziej do siebie niż do dzieci. - Coś podobnego! Ale wiecie... No owszem, to jest nawet możliwe... Co za bezczelność! Trzeba koniecznie powiedzieć waszemu ojcu!
- Nic podobnego! - zaprotestowała żywo Janeczka. Nikomu nie trzeba mówić, bo od razu będzie potworne piekło! Pawełek poparł siostrę bardzo energicznie.
- Żadne takie, ona się wyprze i tyle! I wykombinuje coś innego!
- Ależ dzieci, przecież tego nie można tak zostawić!
- Toteż właśnie - przyświadczyła Janeczka. - Pewnie, że nie można. Już znaleźliśmy sposób i chcemy ci o nim powiedzieć.
Kotlety na patelni zaczęły się przypalać, babcia musiała poświęcić im trochę uwagi. Pośpiesznie odwróciła je na drugą stronę.
- Jaki sposób? - spytała podejrzliwie.
- Bardzo dobry.
- Rozumiem, że z pewnością znakomity, tylko na czym ma polegać?
Janeczka wzięła głęboki oddech. Nadszedł najważniejszy punkt programu.
- Na tym, że ty też będziesz czatować na listonosza, bo tylko ty jesteś w domu, jak on przychodzi - rzekła uroczyście. - I odbierzesz od niego pierwsza, a ona nie zdąży.
- Możesz jej oddawać te dla niej, nie musisz wrzucać do sedesu - dodał Pawełek wspaniałomyślnie. 
Babcia się jakby zachłysnęła.
- Dzieci, czy wy macie źle w głowie?! Jak ja mam czatować na listonosza? Na ulicy?!
- E tam, na ulicy! W domu! - zawołał szybko Pawełek. - Na ulicy będzie czatował Chaber.
- Nie na ulicy, tylko przy furtce - sprostowała Janeczka. - Już jest wytresowany, nauczyliśmy go. Przyleci do ciebie i powie, że idzie listonosz, i wtedy ty prędko wyjdziesz. Może nawet zaszczeka. Musisz na niego uważać i od razu wyjść do tego listonosza, bo inaczej cała tresura będzie na nic.
- Potem jeszcze musisz go pochwalić, że dobry pies...
Babcia zdjęła z patelni nieco dziwnie usmażone kotlety, z jednej strony przypalone, a z drugiej przesadnie blade, i ułożyła na niej nową porcję. Oswajała się z propozycją.
- Wiecie, że to jest bardzo oryginalny sposób - rzekła po chwili milczenia. - To znaczy, że mam współpracować z psem?
- Nie wiem, dlaczego nie - powiedziała Janeczka z lekką urazą. -Z nim się bardzo dobrze współpracuje.
Babcia znów się przez chwilę zastanawiała. Wahała się, najwidoczniej miała jakieś wątpliwości.
- No przecież chyba nie zostawisz na zatracenie listów całej rodziny?! - wykrzyknął potępiająco Pawełek.
- Co wy macie za pomysły...
- To są bardzo dobre pomysły! Babciu, zgódź się! No powiedz, będziesz na niego uważać?
Babcia zaczęła się łamać. Pomysł dzieci był tak dziwny, że przez samą swoją dziwność wart wypróbowania. Właściwie na podstęp tej złośliwej baby należało odpowiedzieć również podstępem. Pies, wiadomo, dopilnuje lepiej niż człowiek...
Kiedy woda na kisiel zaczęła wrzeć, molestowana babcia wyraziła wreszcie zgodę. Odzyskała już równowagę umysłową.
- Ale nie dłużej niż trzy dni - zastrzegła się. - Jeśli nic z tego nie wyjdzie, trzeba będzie powiedzieć wszystko waszemu ojcu. Od kiedy mam zacząć tę współpracę z waszym genialnym psem?
- Od jutra - powiedział z wielką ulgą Pawełek. - Żebyś wiedziała, że on jest rzeczywiście genialny! Jeszcze się przekonasz!
- Znakomicie, może dzięki niemu sama dojrzeję umysłowo... Kto chce wylizać garnek po kisielu?
- Ja!!! - wrzasnęli wielkim głosem Janeczka i Pawełek i równocześnie zerwali się ze stołków...

Genialny pies pamiętał o listonoszu i spełnił swoje zadanie bezbłędnie. Wiedział już, że jeśli tylko pojawia się owa istota woniejąca pocztą, należy natychmiast coś zrobić. Przez ostatnie trzy dni biegło się do babci. Teraz nie było w domu ani jego pani, ani zastępującego ją pana, musiał zatem popędzić do babci sam. Woń istoty wyczuł z bardzo wielkiej odległości i ruszył natychmiast.
Doskonale umiał skakać na klamkę i sam otwierać sobie drzwi. Babcia skończyła właśnie przepierkę i wyszła z łazienki. Ujrzała wpadającego psa, zaniepokoiła się, że nabłoci, ale od razu zaintrygował ją swoim zachowaniem. Kręcił się, skomląc cichutko, biegł do drzwi, oglądał się za nią, wracał, znów odbiegał i najwyraźniej w świecie czegoś chciał. Babcia zatrzymała się w holu, nieco stropiona, pełna najlepszych chęci, żeby spełnić jego życzenie.
- Czego ty możesz chcieć ode mnie, piesku? - zastanawiała się na głos. - Znalazłeś tam coś? Chcesz, żebym wyszła z tobą? Zapraszasz mnie, to widzę, co ty mi tam chcesz pokazać...?
I nagle przypomniało jej się, co to może być.
- A! - wykrzyknęła półgłosem, z ożywieniem. - Pewnie ten listonosz? Czekaj że, czekaj, już idę!...
Pośpiesznie zmieniła pantofle i wybiegła do ogrodu. Chaber w podskokach, uradowany, pędził przed nią do furtki. Kiedy go dogoniła, listonosz już był w pobliżu.
- Rzeczywiście - powiedziała zdumiona babcia. - Jaki dobry, mądry pies! To ja jestem gapa, ledwo zdążyłam... Dzień dobry panu!
- Moje uszanowanie pani! - zawołał wesoło listonosz.
- Ma pan coś dla nas?
- Coś tu chyba jest, już patrzę...
- Nazwisko Chabrowicz - podpowiedziała żywo babcia. - Albo Nowicka.
Listonosz wyciągnął z torby plik listów i znalazł w nim jeden.
- Tak jest. Rafał Nowicki. Proszę bardzo.
- To mój wnuk - wyjaśniła babcia, odbierając list. - Nic więcej nie ma?
- Nie, nic więcej - odparł listonosz grzecznie i zamknął torbę. - Ładny pies. Ostatnio zawsze go tu widuję przy furtce. Chyba już mnie poznaje?
Babcia czule pogłaskała siedzącego obok niej Chabra.
- A poznaje, poznaje, jeszcze jak! Nawet z daleka. To bardzo mądry pies! Do widzenia panu...
Na brak pochwał Chaber z pewnością nie mógł narzekać. Zachwycona babcia obsypała go nimi bez żadnego umiaru. Utwierdził się w przekonaniu, że postąpił właściwie i że za każdym razem o nadejściu woniejącej pocztą istoty należy zawiadamiać babcię, co wywołuje zachwyty, czułości i nagrodę w postaci ciasta. Tyle że przed otrzymaniem nagrody trzeba się poddać operacji wycierania wszystkich czterech łap.

Janeczka i Pawełek wracali tego dnia później, bo mieli dodatkowe lekcje angielskiego. Ponadto Janeczka musiała jeszcze zmienić w wypożyczalni książkę, Pawełek zaś czatował na znajomego milicjanta. W rezultacie zdołali się porozumieć z babcią dopiero przed samym obiadem, a i to sprawa była utrudniona, bo większość rodziny zdążyła już znaleźć się w domu.
- Wiecie, że chyba mieliście rację - przyznała babcia w pustej chwilowo kuchni. - To jest niezwykle mądry pies! Wpadł do domu i tak wyraźnie powiedział, że idzie listonosz, jakby mówił ludzkim językiem. Nadzwyczajne!
- No proszę - wtrącił Pawełek - już się na nim poznałaś!
- I co? - pytała z przejęciem Janeczka. - Poszłaś mu zabrać listy?
- Tak, był jeden do Rafała. Obaj z listonoszem już się znają. To znaczy z psem.
- Rafał z listonoszem i z psem? - zdziwił się Pawełek.
- To byłoby trzech - zauważyła Janeczka. - Babcia powiedziała, że obaj. Na trzech nie mówi się obaj.
Babcia poczuła, że coś jej zaczyna przeszkadzać w posługiwaniu się umysłem.
- Nie plączcie mi w głowie! - zażądała z irytacją. - Listonosz z psem się znają.
Janeczkę życie towarzyskie listonosza interesowało w nikłym stopniu. Miała ważniejsze sprawy do omówienia.
- Babciu, a zmora... to znaczy nasza sąsiadka, co?
- Jak to, co? Nic. A co...?
- No, co zrobiła? - poparł siostrę Pawełek. - Nic?
- Oczywiście, że nic, a coście chcieli? Żeby się na mnie rzuciła i wydarła mi list do Rafała?
- No nie... - przyznała Janeczka z niejakim wahaniem, bo właściwie na coś takiego właśnie miała nadzieję. - Ale nic nie próbowała? Przecież się chyba patrzyła z tego swojego okna?
- Nie wiem - odparła babcia z lekkim zakłopotaniem, czując, że popełnia niedopatrzenie. - Możliwe, że patrzyła, nie zwróciłam uwagi. Chaber dostał ciasta. Chyba specjalnie dla niego upiekę następne.
- No proszę! - wykrzyknął dumnie Pawełek. - Cała rodzina będzie miała korzyść z naszego psa!
W tym momencie do kuchni wszedł Rafał. Wyraz twarzy miał pełen zadumy, w ręku trzymał otwartą kopertę i kartkę papieru.
- Babciu, ty nie wiesz czasem, skąd się wziął ten list? - spytał podejrzliwie.
Babcia od razu poznała otrzymaną korespondencję.
- Znikąd się nie wziął - odparła z lekkim zdziwieniem. - Przyszedł pocztą. Listonosz przyniósł.
- Tak zwyczajnie przyniósł listonosz? - upewnił się Rafał.
- Zupełnie zwyczajnie, sama go odbierałam. A co się stało?
- Nic. Jakieś głupie dowcipy...
- Jakie dowcipy?
Rafał nie zdążył odpowiedzieć, bo do kuchni zajrzała pani Krystyna, szukająca swoich dzieci. Zamierzała wysłać je do sklepu po pieczywo. Była sobota, na jutrzejszą niedzielę mogło zabraknąć.
- Kto pójdzie, Pawełek czy Janeczka? - spytała.
- Możemy iść razem, ale zaraz - odparł Pawełek, zajęty Rafałem. - To znaczy za chwilę. Ty, a co jest w tym liście?
- Nie wiem - mruknął Rafał. - Głupawy dowcip.
- Jaki głupawy dowcip, powiedzże wreszcie! - zdenerwowała się babcia.
- A o co chodzi? - zainteresowała się pani Krystyna. - Co się stało?
Rafał westchnął.
- Nic się nie stało, tylko dostałem idiotyczny list i myślałem, że ktoś o nim coś wie. Ale jak nie, to nie. Do kuchni zajrzała ciotka Monika.
- Rafał, na stole leżał list do ciebie... - zaczęła i urwała, widząc kopertę w ręku syna. - A, już go dostałeś?
- Słuchaj, on mówi, że ten list jest idiotyczny - powiedziała pośpiesznie babcia.
- A co się stało? - zaniepokoiła się ciotka Monika i weszła do kuchni. Co to za list?
- O rany boskie, niech skonam, nic się nie stało, przestańcie się czepiać! -zniecierpliwił się Rafał. - Nic takiego, dostałem list, a w liście jest kartka. Napisane jest na niej: „Uprzejmie zawiadamia się, że dzisiaj jest czwartek”. Drukowanymi literami, bez podpisu. Pomijając już wszystko inne, dzisiaj jest sobota.
Przez chwilę wszyscy patrzyli na niego w milczeniu.
- To co to znaczy? - spytał Pawełek z szalonym zaciekawieniem.
- A skąd ja mam to wiedzieć? Jakiś kumpel się pewno wygłupił...
- I ja po to leciałam za tym psem, żeby Rafał się dowiedział, że dzisiaj jest sobota...! - wykrzyknęła z oburzeniem babcia.
- Babciu...! - zawołała ostrzegawczo Janeczka.
- Nie sobota, tylko czwartek - sprostował Rafał.
- Jaki czwartek, co ty opowiadasz! - zaprotestowała mimo woli pani Krystyna. - Przecież jest sobota!
- To ja wiem, że jest sobota, ale tu jest czwartek.
Przez kilka minut wydawało się, że do końca życia rodzina nie wybrnie z problemu czwartku i soboty. Jedna niewinna kartka wprowadziła potężny zamęt, przestawiając dni tygodnia. Ciotka Monika oprzytomniała wreszcie, oświadczając, że jest pewna soboty, bo dziś właśnie ma się zacząć remont jej kuchni na górze, a w ogóle przyszła tu po to, ażeby spytać, gdzie jest jej brat, który o tym remoncie zadecydował.
Pan Chabrowicz, jak się okazało, pojechał gdzieś po dachówkę. Nie wiadomo było, kiedy wróci. Można by zacząć ten remont bez niego, bo narzeczony ciotki Moniki już przyniósł narzędzia, Rafał mu pomoże, ale zdaje się, że on miał jakiś pomysł...
- Żadnego pomysłu nie miał, tylko kazał z daleka omijać krany - oświadczył Rafał. - Mówił, że niech nas ręka boska broni wymontować chociaż jeden.
- To w ogóle sobie nie wyobrażam, jakim cudem ten remont kiedykolwiek skończycie - rzekła z rozgoryczeniem ciotka Monika. - Krystyna, przygotuj się na to, że przez całe wieki będziemy na twoim wikcie.
- A, właśnie - ocknęła się pani Krystyna. - Dzieci, idźcie po ten chleb, bo potem nie dostaniecie!
Janeczka odezwała się pierwszy raz dopiero na ulicy.
- Przestań się już tak dziwić, to ja napisałam ten list - powiadomiła Pawełka. - Zupełnie zapomniałam ci o tym powiedzieć. Wysłałam zwyczajny list, bo chciałam się tylko przekonać, czy babcia zdąży. Poza tym bałam się, że listonosz akurat nie przyjdzie i Chaber będzie miał przerwę.
- A dlaczego mu napisałaś, że jest czwartek? - spytał Pawełek z zainteresowaniem.
- Bo był czwartek. Napisałam w czwartek, a wysłałam w piątek. Proszę, jeden dzień idzie.
Ciekawość Pawełka ciągle jeszcze nie była w pełni zaspokojona.
- No dobrze, ale dlaczego nie napisałaś czegoś całkiem innego?
- Nic mi jakoś nie przyszło do głowy. A w ogóle wszystko jedno, co napisałam, najważniejsze było, żeby listonosz przyniósł. Musimy napisać jeszcze parę listów, bo inaczej Chaber może się odzwyczaić. W tej książce o psach było napisane, że tresura psa musi być ciągła i nie wolno robić przerw.
- Dobrą, niech będzie - zgodził się wreszcie Pawełek. - Tylko nie wiem, po co do Rafała. Możemy pisać do siebie nawzajem. Mnie jest wszystko jedno, czy to czwartek, czy sobota, to znaczy wolę sobotę, bo jutro niedziela.
Janeczka pokręciła przecząco głową.
- Nie możemy pisać tylko do siebie, bo w końcu babcia zacznie coś węszyć, że tyle listów do nas przychodzi. Zaczną się pytać, od kogo. Trzeba do wszystkich po kolei.
- I wszystkim będziemy pisać, że jest czwartek?!
- No, coś ty?! Potwornie tępy się zrobiłeś! Będziemy pisać byle co!
Pawełek przez chwilę podążał w kierunku sklepu w milczeniu.
- Nie, byle co nie można, bo się zrobi afera - rzekł stanowczo. - Musi być z sensem. Takie coś, co się czyta i wrzuca do kosza. Na przykład ten biuletyn, co ojciec dostaje ze swojego związku, piszą tam, kto umarł, kogo wyrzucili, a kogo wybrali na coś tam.
- Biuletyn jest bez koperty i drukowany, to po pierwsze - zaprotestowała Janeczka. - A po drugie, to ojciec wcale tego nie czyta, tylko wyrzuca od razu. W zeszłym roku połowę makulatury mieliśmy z biuletynów.
- No to nie mówię, że akurat biuletyn, tylko coś podobnego. Jakieś reklamy czegoś, co jest niepotrzebne.
- Dlaczego niepotrzebne?
- Żeby się nie zainteresowali. Albo zawiadomienia, bo ja wiem, o czym... O parowozach!
Janeczka uznała słuszność rozumowania brata. Pomysł przypadł jej do gustu.
- O szanowaniu zieleni - zaproponowała. - Przypomina się obywatelowi o obowiązku szanowania zieleni.
- Bardzo dobrze, zieleń może być. Wykombinujemy jeszcze parę takich rzeczy. Zawiadamia się o malowaniu ławek w parkach. Uwaga, świeżo malowane!
- Gdzie...? - przestraszyła się Janeczka, bo Pawełek wrzasnął ostatnie słowa znienacka, ostrzegawczym głosem.
- Nigdzie! Tak napiszemy.
- A...! I nie możemy pisać ręcznie, bo nas od razu rozpoznają. Trzeba pisać na maszynie ciotki Moniki. Do matki napiszemy, że koło gospodyń domowych zaprasza ją na zebranie. W ogóle się nie będzie zastanawiać, tylko się od razu rozzłości i wyrzuci to do śmieci.
- Przetarg nieograniczony.
- Co? A, przetarg nieograniczony też dobry. Albo zawiadomienie o zmianach w rozkładzie jazdy.
- Może być. Wszystkie pociągi odchodzą o minutę wcześniej.
- Dlaczego o minutę wcześniej?
- Bo to nikomu nie zaszkodzi. Nawet jakby kto uwierzył, to najwyżej przyjdzie na dworzec o minutę wcześniej i tyle. Nic się nie stanie.
Dotarli do sklepu i stanęli na końcu kolejki. Właśnie przywieźli świeży chleb. Nie było obaw, że zabraknie.
- Aha, a co z tym twoim milicjantem? - przypomniała sobie Janeczka. - Miałeś z nim dzisiaj rozmawiać. 
Pawełek westchnął z żalem.
- No miałem, ale całkiem nie było czasu. To znaczy on nie miał czasu. Bardzo się śpieszył.
- I co, w ogóle nic do ciebie nie powiedział - wykrzyknęła Janeczka z naganą.
- Powiedział, czemu nie. Że jeszcze nic nie wie i że z tym szyfrem to nie taka prosta sprawa, ale może odczytają. Umówiłem się z nim w przyszłym tygodniu.
- W przyszłym tygodniu musi mnie już koniecznie przewieźć radiowozem! Jestem pokrzywdzona! I słuchaj, trzeba dzisiaj poryczeć. Ta kuchnia ciotki Moniki to jest doskonała okazja.
Pawełek kiwnął głową, bo również był takiego zdania.
- Jasne, będą tam łomotać, a potem zaryczy. Babcia od razu wymyśli, że naruszyli budynek i dlatego prędzej się wali. Weźmiemy znów latarki i obejrzymy coś więcej. Widziałem tam takie fajne żelazne kawałki, zrobimy sobie z tego długi pociąg. I w ogóle zabiorę przy okazji jeszcze parę rzeczy...
10

Sensacyjne wydarzenia rozpoczęły się już w tydzień później, od następnego poniedziałku. Kiedy rodzeństwo wróciło ze szkoły, okazało się, że babcia czeka na nich z niecierpliwością, wyglądając co chwila. Już od progu powitała ich okrzykiem wyrzutu.
- Dzieci, cóż wy tak późno wracacie, czekam tu na was i czekam, zdenerwowana jestem niemożliwie, a was nie ma! Gdzież wy giniecie?
Odpowiedzi na swoje pytanie nie uzyskała, bowiem dzieci zgodnie uważały, iż fakt, że Pawełek czekał na radiowóz milicyjny, Janeczka zaś czekała na Pawełka, dla babci będzie mało interesujący. Nie warto było się nad nim rozwodzić. Znacznie ciekawsze wydawało się to, co niewątpliwie musiało wydarzyć się w domu.
- Co się stało, babciu? - spytała żywo Janeczka.
Babcia dopilnowała, żeby Pawełek wytarł nogi i powiesił kurtkę.
- No wiecie, skoro mamy wspólną tajemnicę i skoro wasz pomysł okazał się taki dobry, postanowiłam się z wami naradzić - mówiła, czekając, aż zmienią buty. - Pawełek, nie zostawiaj butów na środku, proszę je ustawić porządnie!
Pawełek z niechęcią spełnił polecenie.
- Dobra, ale mów, o co chodzi. Naradzajmy się trochę prędzej! Wszyscy razem weszli do pokoju. Babcia głęboko poruszona, niepewna i bardzo zakłopotana.
- Zaraz, bo nie wiem... Wyobraźcie sobie, ona dzisiaj zdążyła przede mną!
Wiadomość była wstrząsająca, Janeczka i Pawełek stanęli jak wryci.
- Niemożliwe! - krzyknął Pawełek niedowierzająco.
- Babciu! Jak mogłaś?! - zawołała Janeczka z wyrzutem. - Spałaś, czy co?
Babcia zdenerwowała się jeszcze bardziej.
- A gdzież tam spałam, siedziałam sobie z robótką tu, na dole. Od razu usłyszałam, jak Chaber skakał na drzwi. On za późno po mnie przyleciał!
- Chaber nawalił...? - oburzył się Pawełek. - Nie wierze!
- No nie, przeciwnie, ja też myślałam, że to jego wina, ale on w gruncie rzeczy miał rację - przyznała babcia. - Taki był niespokojny i zdenerwowany, że aż się przestraszyłam. A on po prostu nie był pewien, bo, wyobraźcie sobie, że to był inny listonosz! Czekał widocznie, żeby się przekonać, czy idzie do nas. Od razu go przeprosiłam za posądzenie...
- Listonosza...? - przerwał ze zdumieniem Pawełek.
- Ależ nie, psa!
- Jaki inny? - spytała Janeczka. - Nie nasz?
Widząc wyraźnie, iż nie obejdzie się bez solidnego przesłuchania, babcia westchnęła, obejrzała się i usiadła na fotelu. Stanowczo wolała być przesłuchiwana na siedząco.
- Nasz też był - wyjaśniła. Ale ten był inny.
- Razem przyszli? - spytał Pawełek podejrzliwie.
- Ależ skąd razem, każdy oddzielnie! Nasz był później, a ten inny wcześniej!
Janeczka uznała sprawę za skomplikowaną. Odstawiła teczkę, usiadła na krześle na podwiniętych nogach i oparła się łokciami o stół, dokładnie naprzeciwko babci. Brodę oparła na pięściach.
- Babciu, mów po kolei, bo ja widzę, że coś kręcisz - rzekła surowo.
- Podejrzana plącze się w zeznaniach! - ogłosił Pawełek potępiającym tonem. Rzucił teczkę w kąt i usiadł na stole. Babcia, która nie lubiła siadania na stole, nawet nie zwróciła na to uwagi.
- Przestańcie mi przerywać! - zirytowała się. - Mówię wam, że Chaber za długo czekał, bo to był inny listonosz, i jak wybiegłam, to ona, to znaczy sąsiadka, już tam była. Przy furtce. I on jej coś dawał.
- Nasze listy?
- Nie, chyba nie. Raczej paczkę. Spytałam go oczywiście, czy dla nas coś przyniósł, ale powiedział, że nic. Miał tylko jedną przesyłkę dla tej pani. Chciałam go spytać, dlaczego to on przyszedł, a nie nasz, ale nie zdążyłam, bo od razu sobie poszedł. Niegrzeczny był i taki jakiś gburowaty.
Janeczka gwałtownie poderwała brodę.
- Trzeba było podejrzeć, co ona dostała! - krzyknęła wzburzona. - Może to było wcale nie dla niej, tylko dla nas!
- On powiedział, że dla niej - odparła stanowczo babcia. - A podejrzeć nie mogłam, bo ona zaraz uciekła do siebie. Ja z nim rozmawiałam, a jej już nie było.
- Podejrzane - zawyrokował Pawełek. - A co nasz? Babcia jakoś coraz łatwiej łapała sens pytań. Wyraźnie dojrzewała umysłowo.
- A nasz przyszedł później, jakieś pół godziny. Miał listy dla nas, więc chyba wszystko w porządku?
Janeczka z powrotem oparła brodę na zwiniętych pięściach.
- Wcale nie jestem pewna, czy wszystko w porządku - mruknęła z powątpiewaniem.
Pawełek dalej prowadził indagację.
- Powiedziałaś mu o tym pierwszym?
- Oczywiście, że powiedziałam, bo byłam zdziwiona.
- I co on na to?
- Nic, powiedział, że paczki są czasem roznoszone przez innych doręczycieli. Nawet mi tłumaczył, w jakich wypadkach, ale nie zapamiętałam.
- Bardzo źle! - stwierdził Pawełek.
- Najgorsze, że ona zdążyła - wtrąciła z niezadowoleniem Janeczka. - Ale Chaber już teraz będzie wiedział i na drugi raz się nie spóźni. Babciu, musisz uważać! Do nas też może przyjść jakaś paczka!
- Mam nadzieję, że wytłumaczyłaś psu? - zaniepokoił się Pawełek.
Babcia westchnęła ze skruchą.
- Właśnie nie byłam pewna, najpierw na niego nakrzyczałam, a potem go przeprosiłam, ale on chyba rzeczywiście zrozumiał, że ma od razu zawiadamiać o każdym listonoszu...
- No trudno, babciu, stało się - orzekła Janeczka i podniosła się z krzesła. - Następnym razem musisz się poprawić.
- Co to za świat teraz, wszystkiego człowiek musi sam dopilnować - powiedział z rozgoryczeniem Pawełek.
Babcia nagle zauważyła, gdzie on siedzi, i całe przygnębienie, skrucha i niepewność minęły jej jak ręką odjął.
- Pawełek, proszę w tej chwili zejść ze stołu. To, że razem współpracujemy, wcale nie oznacza, że wolno ci się zachowywać po chuligańsku! Specjalnie dla psa upiekłam keks i żebyś wiedział, on dostanie więcej niż ty!...

Wieczorem państwo Chabrowiczowie wrócili do domu i od razu po przekroczeniu progu potknęli się o jakieś brzęczące przedmioty. Po całej zajmowanej przez nich części, po obu pokojach i w holu rozwłóczone były najrozmaitsze żelastwa, wśród których z zapałem miotały się ich dzieci.
- Co za pułapki tu ustawiacie? - spytał z lekką irytacją pan Roman, który ostatnio był bez przerwy zdenerwowany.
- Żadne pułapki, pociąg jedzie - odparł Pawełek z urazą. - Trzeba patrzeć pod nogi, jak się chodzi.
- Czy wy wiecie, która jest godzina! - wykrzyknęła pani Krystyna z wyrzutem. - Pewnie jeszcze nie jedliście kolacji?
- Zaraz zjemy, tylko dojedziemy do dworca. Rany, nie mogliście wrócić trochę później...?!
- Dla świętego spokoju naczynia ustawiłam na stole - oznajmiła Janeczka, zajęta przepychaniem przez próg jakiejś dziwnej piramidy.
- Doskonale, to jeszcze dla świętego spokoju posprzątajcie tę linię kolejową - poleciła pani Krystyna i udała się do kuchni przygotować kolację.
Pan Roman poszedł za nią.
- I właściwie mogliby przystąpić do ścian, gdyby nie te instalacje - kontynuował przerwaną rozmowę głosem pełnym rozdrażnienia. - Dach skończą robić za dwa dni, podłogi w ciągu tygodnia, kuchnia Moniki byłaby gotowa też za tydzień, łazienka w parę godzin i Andrzej mógłby się wprowadzić. I co z tego? Instalacje wszystko wstrzymują!
- I naprawdę nie możesz tego dostać nawet w Pewexie? - spytała zmartwiona pani Krystyna, nalewając wodę do czajnika i zapalając gaz.
Pan Chabrowicz nerwowo chodził po kuchni.
W Pewexie nigdy w życiu o czymś takim nie słyszeli. Części samochodowe to owszem, armatury całe też, ale nie reduktorki. Mogliby mi ewentualnie sprowadzić, gdybym podał producenta. Skąd, na litość boską, mogę znać zachodniego producenta reduktorków?!
- Może przez kogoś...? - bąknęła pani Krystyna i ułożyła chleb na talerzu.
- Rozmawiałem przez telefon z jednym znajomym, który jest w Londynie! - krzyknął z rozpaczą pan Roman i złapał się za głowę. - Powiedział, że nie może kupować czegoś, jeśli nie wie, jak to wygląda, do czego służy i jak się nazywa po angielsku. Ratunku, ja zwariuję!
Pani Krystyna zaniosła do pokoju tacę z kanapkami i wróciła do kuchni, po drodze zabierając ze sobą dostrzeżony na stole list.
- Nie denerwuj się, bo to nic nie da - powiedziała uspokajająco. - Masz, tu jest jakiś list do ciebie.
- Jak ja się mam nie denerwować, skoro czas leci, hydraulicy mnie poganiają i jeśli nie zrobię tego teraz, to już nie wiem kiedy - mówił zirytowany pan Roman, rozrywając kopertę i nagle zamilkł. Przez chwilę wpatrywał się w otrzymaną korespondencję.
- Co? - powiedział z jeszcze większym rozdrażnieniem. - Cóż to za idiotyzm!
Pani Krystyna spojrzała znad szklanek.
- A co takiego?
- „Zawiadamia się, że przetarg nieograniczony na podkłady kolejowe odbędzie się w dniu trzeciego listopada o godzinie ósmej rano. Dyrekcja PKP” - przeczytał pan Roman tonem osłupienia. - Na diabła mi podkłady kolejowe?!!!
- Weź ze sobą cukier i chodź do pokoju - powiedziała pani Krystyna. - Rozsyłają takie dziwne zawiadomienia, nie wiem, może przez pomyłkę.
- A co, ktoś jeszcze dostał?
- Owszem, tatuś dostał wiadomość o malowaniu ławek w parkach, uważam, że to bez sensu malować ławki na jesieni! A do mamy przyszła informacja o usługach w dziedzinie tapicerki dla potrzeb jachtów dalekomorskich. Dzieci, proszę teraz jeść, posprzątacie po kolacji.
Pan Roman nie mógł się uspokoić. Czuł, jak na każdym kroku walą się na niego jakieś okropności, zupełnie nie do rozwikłania, na domiar złego sam jeden był odpowiedzialny za wszystko. Z tego całego spadku nie miał nic poza kłopotami. Najbliższa rodzina wydatnie w tym pomagała.
- W dodatku mama już całkiem w piętkę goni - powiedział z rozgoryczeniem, siadając przy stole. - Zabrania nam wbijać gwoździe w kuchni Moniki, bo jej się dom wali od tego. Naruszyliśmy podobno resztki jego równowagi i stęka jej już teraz prawie co noc. Ryczy i wyje...
- Nie przejmujcie się - powiedział pocieszająco Pawełek z kąta. - Tylko patrzeć, jak babcia dojrzeje umysłowo i będzie z nią spokój.
- Co takiego...?!- spytał zaskoczony pan Roman.
- Pawełek, co ty tam jeszcze robisz, proszę do stołu! - powiedziała pośpiesznie pani Krystyna. - Ręce umyj!
Pawełek zgarniał na kupę jakieś przedmioty, głównie żelazne. - Zaraz, kazałaś posprzątać...
- Co to znaczy, że babcia dojrzeje umysłowo? - spytał pan Roman groźnie. - Jak ty się wyrażasz o babci?
- Dojrzeje umysłowo dzięki kontaktom z naszym psem - wyjaśnił Pawełek i podniósł się z podłogi. - Sama tak powiedziała. Idę już, idę...
Pan Roman był wściekły i nie mógł tego tak zostawić.
- Zdaje się, że robicie się już zbyt... - zaczął ostro i nagle urwał. Wzrok jego padł na miejsce, gdzie przed chwilą Pawełek się bawił. Czy może sprzątał, wszystko jedno. Pan Chabrowicz spojrzał na owo miejsce i znieruchomiał.
Siedząca grzecznie przy stole Janeczka dostrzegła kierunek ojcowskiego spojrzenia i trochę się zaniepokoiła. Pawełek chlapał wodą w łazience.
Pan Chabrowicz tak długo trwał w bezruchu, wpatrzony hipnotycznie w jeden punkt, aż zaniepokoiła się także i pani Krystyna.
- Co się stało? - spytała. - Co ty tam widzisz? Dajże spokój, skończą to sprzątanie po kolacji.
- Rany boskie... - wyszeptał pan Chabrowicz cichym, dziwnym, pełnym napięcia głosem i powoli podniósł się z krzesła, ciągle wpatrzony półprzytomnym wzrokiem w jedno i to samo miejsce. Nie mógł od niego oczu oderwać. Sądził, że ma omamy, halucynacje, że mu się tylko wydaje. Szybkim krokiem podszedł do kąta i pochylił się nad zgarniętą przez Pawełka kupą żelastwa.
- Wielki Boże... - szepnął głucho i wziął coś do ręki.
Pawełek wrócił z łazienki i usiadł przy stole. Pani Krystyna z narastającym niepokojem obserwowała męża. Janeczka siedziała jak mysz pod miotłą.
- Pawełek!!! - ryknął nagle pan Chabrowicz strasznym głosem. - Skąd ty to masz?!!!
Pawełek wzdrygnął się i upuścił łyżeczkę.
- Które? - spytał niepewnie.
- To!!! - ryknął pan Roman nie mniej gromko. - Przecież to jest właśnie taki reduktorek...!! Rany boskie, ja tego szukam jak istny szaleniec, a on się tym bawi...!!!
Pawełek zamienił błyskawicznie spojrzenie z Janeczka. Już wiedział, co się stało.
- Mogę ci dać w prezencie... - zaproponował jeszcze bardziej niepewnie.
Pana Chabrowicza propozycja nie usatysfakcjonowała w żadnym stopniu. Wyglądał jak w gorączce.
- Skąd to masz?!!! - powtórzył nieustępliwie. 
Pawełek milczał, ciężko spłoszony. Janeczka milczała również, rozpaczliwie poszukując w duchu jakiegoś wyjścia.
- Pawełek... - powiedziała z naganą pani Krystyna. 
Pawełek wyraźnie poczuł, że dłużej milczeć nie da rady. Coś musi odpowiedzieć. Przemógł się.
- No... - rzekł bezradnie. - Znalazłem...
Pan Chabrowicz, z metalowym przedmiotem w ręku, rzucił się do stołu. Potknął się o własne krzesło. Wyraz twarzy miał taki, jakby zaczynało w nim płonąć jakieś nieziemskie światło.
- Gdzie znalazłeś?! - krzyknął wręcz rozdzierająco. - Synu, to skarb! Przedwojenny reduktorek, mosiężny, teraz już się w ogóle takich nie robi! W doskonałym stanie! Gdzie znalazłeś?!
Pawełek pojął wreszcie, że nie grozi mu niebezpieczeństwo natychmiastowego uduszenia przez własnego ojca, wręcz przeciwnie, ojciec wydaje się wniebowzięty. Odetchnął z niejaką ulgą. Niemniej odpowiedź na zadawane mu pytanie wciąż była nieopisanie kłopotliwa.
- W takich tam... różnych... - powiedział z wahaniem. - No, rupieciach. W starym żelastwie...
- Ale gdzie?! - nalegał pan Roman. - Może tam jest tego więcej?! W składnicy złomu?!
Pawełek wił się jak piskorz, z tym że był to piskorz nieco zdrętwiały z popłochu.
- Niezupełnie w składnicy... To znaczy to właściwie nie jest składnica...
- Słuchaj, nie doprowadzaj mnie do szaleństwa...!!!
- W śmieciach - przyszła z pomocą Janeczka. - On to znalazł w śmieciach. Tu niedaleko, w okolicy.
Pan Chabrowicz, rozgorączkowany do nieprzytomności, zwrócił się teraz do obydwojga swoich dzieci.
- Trzeba natychmiast iść poszukać! Może jest więcej...!
- Czekaj że, zjedz kolację! - powiedziała pośpiesznie milcząca dotąd pani Krystyna. - Pokaż ten reduktorek...
Pan Roman wręczył jej mosiężny przedmiot. Z zapałem wyjaśnił, jak się wkręca, jak się ustawia i jak reguluje rozstaw. Wytłumaczył, dlaczego bez takiego czegoś nie można dopasować nowych armatur do starych otworów. Pani Krystyna obejrzała mały kawałek mosiądzu.
- I takiego głupstwa nie możesz dostać?! - zdumiała się, prawie ze zgrozą.
- No właśnie, takiego głupstwa. Są, owszem, ale mniejsze. Rozumiesz, tę część mają krótszą i już ten rozstaw jest za mały. Idziemy szukać zaraz po kolacji! Pokażesz mi, gdzie znalazłeś.
Janeczka i Pawełek zdążyli się już porozumieć samym wzrokiem, bez słów. Obydwoje bardzo dobrze umieli sobie wyobrazić, co by było, gdyby rodzice dowiedzieli się o nocnych wycieczkach po dachu na strych. Dzienne wycieczki zresztą też by wystarczyły.
- O rany, lepiej nie - powiedział Pawełek z przekonaniem. - To znaczy, nie teraz... To znaczy to na nic, po ciemku nic się nie zobaczy, jutro ja sam poszukam... Ja w ogóle mam jeszcze jeden! Pana Romana przeszyła jakby iskra elektryczna.
- Gdzie?!!!
- Na drugim parowozie, w przedpokoju.
Pan Chabrowicz zerwał się i popędził do holu. Z okropnym brzękiem wpadł na część dworca. Po krótkiej chwili wrócił, wydając radosne okrzyki.
- Jest! Rzeczywiście! Słuchajcie, życie mi wraca! Mów natychmiast, gdzie jest ten śmietnik, w którym leżą takie bezcenne skarby?!
Pawełek, który już miał nadzieję, że ojciec zajmie się drugą zdobyczą i zaniecha tych nieznośnych pytań, westchnął ciężko i skrzywił się z niesmakiem.
- Na co ci to, co ci z tego przyjdzie... I tak się tam nie dostaniesz. Ja sam poszukam.
- Dlaczego się nie dostanę? Gdzie to jest?
- Bo tam trzeba przełazić przez ciasną dziurę - odezwała się nagle Janeczka w natchnieniu. - Jesteś za gruby, chociaż babcia mówi, że jesteś chudy. A w ogóle człowiek w twoim wieku nie może się plątać po śmietnikach. Sami poszukamy, ja mu pomogę.
- Oni mają trochę racji... - wtrąciła niewinnie pani Krystyna.
- Ależ ja oka nie zmrużę tej nocy! - krzyknął pan Roman rozpaczliwie. - Pójdę z wami i poczekam obok tej ciasnej dziury!
- Bardzo ci się dziwię - rzekł Pawełek z naganą. - Człowiek na twoim stanowisku ma obowiązki zawodowe. Poważne. Sam mówiłeś.
- Nic na świecie nie jest dla mnie ważniejsze niż ten kawałek mosiądzu! Takie małe świństwo trzyma mnie w błędnym kole! Zatruwa mi życie! Pawełek, trudno, wstaniesz wcześniej i pójdziemy poszukać tego jeszcze przed szkołą! Te śmiecie mogą wywieźć...
- Nie wywiozą, nie ma obawy - powiedziała stanowczo Janeczka.
- Skąd wiesz?
- No wiem. Stamtąd nie wywożą.
Pani Krystynie cała sprawa już dawno wydawała się podejrzana. Poruszyła się niespokojnie.
- Słuchajcie no, czy wyście się przypadkiem gdzieś nie włamali?
- Eeee, nie... - odparł niepewnie Pawełek.
- Nie tym razem - odparła równocześnie Janeczka. - To znaczy w każdym razie to nie jest kradzione.
- Nawet gdyby ukradli... - zaczął pan Roman z zaciętością.
- Roman - krzyknęła ostrzegawczo pani Krystyna. - Jak możesz...?
Pan Chabrowicz zreflektował się nieco.
- No rzeczywiście, już sam nie wiem, co mówię... To znaczy chciałem powiedzieć, że nawet gdyby ukradli, wiedziałbym przynajmniej, skąd. Poszedłbym tam zwrócić pieniądze...
Pani Krystyna poczuła, że ogarnia ją rozpacz.
- Dzieci, nie słuchajcie, co tatuś mówi, tatuś jest zdenerwowany - powiedziała pośpiesznie. - Usiądź wreszcie spokojnie i skończ kolację. Jutro przed szkołą pójdziecie poszukać.
Nigdy jeszcze dzieci nie zjadły kolacji w tak imponującym tempie i nigdy jeszcze z taką ochotą nie poszły wcześnie spać. Janeczka i Pawełek wszelkimi siłami starali się jak najprędzej zniknąć ojcu z oczu. Koniecznie musieli zyskać trochę spokoju, żeby się zastanowić, jak teraz wybrnąć z okropnej sytuacji.
- Nie ma siły, włazimy w nocy - powiedział ponuro Pawełek. - Całkiem nie wiem, jak to zrobić, bo jeśli ojciec nie zmruży oka, mur beton nas usłyszy.
- Coś ty, będzie spał jak zabity - odparła pobłażliwie Janeczka, pomagając mu w sprzątaniu. - Oni tylko tak mówią, a potem chrapią, aż dom się trzęsie. Babcia też mówiła, że przez całą noc nie zmrużyła oka, a potem opowiadała, co jej się przyśniło.
- No, może - zgodził się Pawełek. - Ale wszystko jedno, trzeba odczekać, aż porządnie zaśnie.
- I tak nie będziemy lecieli w środku nocy, tylko dopiero rano. Mylę zdążyć przed nim. Gorzej będzie, jak tam nic więcej nie znajdziesz. Ojciec się wtedy uprze, że musi sam sprawdzić.
- No to niech włazi po dachu! - zirytował się Pawełek. - Poza tym wiem na pewno, że one tam jeszcze są. Cała kupa.
- Jesteś pewien?
- No! Nie brałem więcej, bo mi były niepotrzebne. 
Janeczka uznała sprzątanie za skończone i usiadła na łóżku.
- To czekaj, nie wiem, co zrobić - powiedziała w zamyśleniu. - Dać mu i powiedzieć, że sami przynieśliśmy z litości, żeby go nie włóczyć po dziurach, czy zagrzebać w jakimś śmietniku i tam go doprowadzić?
Pawełek również poniechał sprzątania i zaczął przygotowywać się do snu.
- Coś ty, skąd znajdziesz tak od razu śmietnik z ciasną dziurą? I jeszcze w nocy, po ciemku! Nie, lepiej mu dać z litości. 
Janeczka westchnęła rozdzierająco.
- To musimy wstać o piątej rano. Inaczej nie zdążymy. I nie możemy wrócić do domu za wcześnie, bo trzeba, żeby widział, że wracamy, żeby nie było podejrzeń.
Pawełek westchnął również.
- Rany, co za życie! Po nocy latać na strych, wstawać o piątej rano, aleśmy się urządzili! Czy ci dorośli nie mogliby jakoś sobie sami dawać radę...

Czternaście mosiężnych reduktorków spoczywało w kieszeniach kurtki Pawełka, kiedy nazajutrz przed szóstą rano wczołgali się do szałasu. Można było trochę odpocząć i zjeść keks, po cichutku zabrany z kuchni. Podzielili się nim z Chabrem.
Nie mieli nic do roboty. Wyprawa na strych po reduktorki powiodła się znakomicie i poszła szybko, bo nabrali już w tej wspinaczce nadzwyczajnej wprawy. Teraz należało tylko odczekać, aż ojciec się obudzi, spokojnie wrócić do domu i oddać mu zdobycz.
Ziewając, przyglądali się bezmyślnie pustej ulicy. Chaber zjadł keks, położył się, leżał chwilę, następnie podniósł łeb, spojrzał gdzieś trochę dalej i usiadł. Pawełek odwrócił się i spojrzał w tym samym kierunku, co pies.
- Ty, popatrz - powiedział, trącając Janeczkę. - Tam ktoś jest.
Janeczka odwróciła się również. Przed jednym ze stojących przy chodniku samochodów siedział w kucki jakiś osobnik i coś robił. Przyglądali mu się w milczeniu. Osobnik odsłonił na moment teren swojej działalności i wówczas okazało się, że skrobie po lakierze na drzwiach. Wyskrobał połowę litery „D” i właśnie ją wykańczał.
- Chuligan - zawyrokowała Janeczka.
Osobnik skrobał dalej, aż wreszcie wyszło mu to „D”. Trochę nieforemne, ale za to wielkie.
- liii tam - mruknął Pawełek z odcieniem wzgardliwego zniechęcenia wobec tak mało pomysłowego wandala. - Wiadomo, co pisze...
- Wcale nie - zaprotestowała Janeczka, żywo zainteresowana. - Zobacz, to wcale nie jest „u”.
Facet mozolnie skrobał skośną kreskę, jedną i drugą. Wyskrobał literę „W” i męczył się dalej, co jakiś czas ustając i ocierając pot z czoła. Praca pisarska najwidoczniej była dla niego bardzo ciężka.
- DWÓR - odczytała po chwili Janeczka, pełna emocji. - Co to znaczy?
Pawełek był trochę zniecierpliwiony. Chciało mu się spać, w szałasie panowała zimna, przenikliwa wilgoć.
- Jakiś kretyn - oświadczył pogardliwie. - Tyle się namęczyć i jeszcze „ó” kreskowane. Mógł porysować byle jak i też by mu nieźle zniszczył ten lakier. Nawet lepiej, bo w różne strony.
- Głupi jesteś, on nie niszczy, on pisze. Jemu o coś chodzi.
Facet kontynuował twórczość na karoserii. Narysował skierowaną ku górze strzałę i dopisał słowo DYM, znacznie mniejszymi literami. Rozejrzał się dookoła, zastanowił i zaczął skrobać coś jeszcze. Wówczas Pawełek nagle jakby się ocknął.
- Ty, to nasz samochód! - wykrzyknął zduszonym szeptem, pełnym zdumionej zgrozy. - On skrobie po naszym samochodzie!
- No to co? Od początku to widzę - odparła Janeczka zimno. -Uważam, że w tym jest jakaś tajemnica, bardzo dobrze, że wyskrobuje tajemnicę na naszym samochodzie.
Pawełek był innego zdania. Oburzenie i zaskoczenie wręcz go oszołomiło.
- Ale ojciec nam głowy poukręca...!
- Dlaczego? - zdziwiła się Janeczka. - Przecież to nie my skrobiemy?
- Ale widzimy i nic!
- A co chciałeś? Przecież nas tu nie ma. Pawełek spojrzał na siostrę w osłupieniu.
- Zwariowałaś? Tylko gdzie jesteśmy?
- W śmietniku. Szukamy tych żelaznych kawałków. Ojciec nam nic nie powie, nawet gdyby mu ten samochód wyleciał w powietrze. Sam przecież mówił, że nic dla niego nie jest ważne, tylko te żelazne takie.
- Mosiężne - sprostował odruchowo Pawełek i nagle odzyskał energię. - Wszystko jedno! Trzeba go przepłoszyć!
 Wylazł z szałasu, przemknął pod żywopłotem w stronę łobuza przy samochodzie i cisnął w niego małym kamieniem. Łobuz poderwał się gwałtownie, bo kamień upadł tuż obok niego. Potknął się o krawężnik, rozejrzał niespokojnie dookoła, galopem rzucił się w głąb ulicy i znikł za rogiem.
Janeczka trzymała niecierpliwiącego się Chabra, czyniąc bratu wyrzuty.
- Ty głupi, po co rzucasz, on i tak już skończył! Chaber się zdenerwował! Cicho, piesku, zostań, nie trzeba po to lecieć, dobry piesek, ładny... Trzeba było uprzedzić psa!
- Uciekł, bandyta - powiedział Pawełek, zmartwiony. - Rany, co my teraz powiemy ojcu?
- Nic nie powiemy, coś ty, masz pomieszanie zmysłów!? Sam zobaczy.
- A my co? Tak całkiem nic?
- No pewnie, że nic. Przecież nie mogliśmy tego widzieć, jeżeli nas tu nie ma!
Pawełek nie właził już do szałasu, martwił się na zewnątrz.
- No, nie wiem... Ja bym tego tak nie zostawił. Chyba powiem temu mojemu znajomemu milicjantowi, że tu chuligan drapie po samochodach. Niech go złapią.
Janeczka również wylazła z szałasu.
- Milicjantowi można powiedzieć. Pewnie, niech go złapią. To był zwyrodnialec.
- Skąd wiesz? - zainteresował się Pawełek.
- Miał taką gębę. Widziałeś przecież, jak się obejrzał. Taką gębę, jak... No, jak wystraszona owca!
- Nie jak owca, tylko jak baran. Poza tym półgłówek. „Ó” kreskowane, też...!
Janeczka nadal rozpamiętywała wygląd zewnętrzny złoczyńcy.
- A widziałeś, jakie miał czarne pazury? Chyba od urodzenia nie mył.
- Co do pazurów, to nie wiem, może i nie mył, ale miał taki czarny placek koło ucha. Widziałaś?
- Aha. Myślisz, że to też z brudu? Pawełek zastanowił się.
- E tam. Taki równy? Nie udałoby mu się tak omijać. To pewnie z natury. Co robimy teraz?
- Nic - odparła Janeczka stanowczo. - Uważam, że możemy już wracać. I tak nikt nie wie, ile czasu nas nie było.

Pan Chabrowicz już wstał. Częściowo ubrany i do szaleństwa zdenerwowany, poszukiwał po całym domu dzieci. Udało mu się pobudzić resztę rodziny. Słysząc szczęk otwieranych drzwi, rzucił się do holu.
- Dzieci, do licha, gdzie wy mi się podziewacie?! Mieliśmy iść na śmietnik!
Schodząca ze schodów zaspana ciotka Monika dosłyszała te słowa i spojrzała na brata ze zdumieniem i lekkim niesmakiem.
- Dlaczego mieliście iść na śmietnik? - spytała. - To już się zupełnie do niczego nie nadajecie...?
- Nie potrzeba, już byliśmy - powiedział Pawełek z wielkim pośpiechem i sięgnął do kieszeni.
- No i co...?! - krzyknął pan Chabrowicz.
Pawełek zaczął opróżniać kieszenie, upuszczając ich zawartość na podłogę, bo nie mieściła się w rękach.
- A o! Są! Czternaście sztuk. Wystarczy ci?
Panu Romanowi zabrakło tchu. Na moment znieruchomiał, zastygł z częścią skarbu w dłoniach, poczerwieniał na twarzy, potem zbladł, potem usiłował wydobyć z siebie głos, ale jeszcze nie mógł. Pawełek zbierał z podłogi zakurzone, mosiężne przedmioty. W holu pojawiła się pani Krystyna w szlafroku.
- Tak podejrzewałam, że pójdą sami... - mruknęła. - Monika, pośpiesz się z tą łazienką.
- Zaraz - powiedziała zaintrygowana ciotka Monika. - Co wy tu macie? Roman wygląda, jakby doznał objawienia. Co mu się stało?
- Dostał te swoje upiorne reduktorki - odparła pani Krystyna. - Mam nadzieję, że dobre...?
Pana Chabrowicza nagle odblokowało.
- Hu ha...!!!- wrzasnął dzikim głosem. - U ha ha...!!!
Odzyskał także zdolność ruchu i puścił się w szaleńcze pląsy, usiłując wciągnąć do nich także i swoją żonę, która wyrywała mu się z całej siły. Ciotka w popłochu cofnęła się wyżej na schody. Janeczka i Pawełek ukryli się w kącie, bo ojciec szalał po całym holu, nie bacząc na przeszkody.
- Hu ha...!!! - wrzeszczał. - I hop sa są! I u ha ha! Ruszcie się! Wszystkie pary tańczą! Orkiestra, tusz!!! U ha ha!!!
- Mój brat zwariował - orzekła z przekonaniem ciotka Monika.
- Roman, uspokój się! Puść mnie! Dom się trzęsie, oszalałeś! Uspokój się w tej chwili - krzyczała zdyszana pani Krystyna.
Dom drżał w posadach, pan Roman śpiewał, ryczał i tańczył dalej bez opamiętania. Na górze schodów ukazał się bezgranicznie zdumiony Rafał.
- O, niech ja skonam! - powiedział w osłupieniu. - Co się tu dzieje?!
- Trzeba mu było nie dawać wszystkich na raz - szepnęła Janeczka w kącie.
- Już mu to nie przejdzie - odszepnął z troską Pawełek. - Chyba trzeba go będzie związać...
- Coś ty, przejdzie mu, jak zobaczy samochód...
Pani Krystynie udało się wreszcie wyrwać z rąk szaleńca. Pan Roman rzucił się na swoje dzieci, dusząc je w uściskach. Rafał odważnie zszedł niżej.
- Rozumiem z tego, że spotkało nas jakieś ekstra szczęście - powiedział z zainteresowaniem. - Wujek dostał nowy spadek?
- Coś ty? - odparła z niesmakiem ciotka Monika, oglądając się na syna. - I z tego by się tak cieszył?
Pani Krystyna, złapawszy oddech, przystąpiła z kolei do wyrywania mężowi dzieci, obawiając się, że je podusi na śmierć. Ciotka Monika, z daleka omijając brata, uciekła do łazienki. Rafał stał na schodach i z uciechą oglądał przedstawienie. Pan Roman opadł wreszcie z sił, dostał zadyszki, zaniechał ryków i tańców i zaczął zbierać swoje reduktorki, oglądając je i głaszcząc z czułością. Orgia w holu nieco przycichła.
- Roman, przestań się tym wreszcie bawić, schowaj gdzieś i jedz śniadanie! - powiedziała stanowczo pani Krystyna, wychylając się z kuchni. - Już się robi późno!
Pan Roman uspokoił się wprawdzie nieco, ale nadal prezentował stan euforii.
- Możemy zaraz zrobić instalacje na górze, rozumiecie! - mówił z zachwytem. - Nie trzeba zmieniać przewodów, zamontuje się armatury! Andrzej będzie mógł się wprowadzić, pozbędziemy się sąsiadów, zrobimy remont na dole! Wszystko się dopasuje, Boże wielki, żadnego prucia ścian...!!! Co za szczęście! Znalazłem już dla nich dwa mieszkania do wyboru, trzypokojowe, bardzo dobre. Trzeba się zaraz umówić na oględziny!
- Może jednak najpierw jedźmy do pracy - zaproponowała ciotka Monika. - Obudziłeś co prawda wszystkich o wschodzie słońca, ale zdaje się, że już najwyższy czas. Późno się robi.
Pani Krystyna energicznym gestem zgarnęła reduktorki ze stołu, schowała je do szuflady i wypchnęła swego męża za drzwi. Panu Romanowi udało się ocalić jeden reduktorek, który ukrył w kieszeni, chcąc przez cały dzień napawać się realną przyczyną swego szczęścia. Ciotka Monika popędzała ich niecierpliwie, Rafał użebrał podrzucenie go do szkoły. Wszyscy w głębi duszy zarazili się entuzjazmem pana Chabrowicza, byli mile ożywieni i rozradowani, widząc przed sobą upragniony koniec beznadziejnych udręk. Nareszcie zaświtała im konkretna nadzieja na doprowadzenie budynku do ludzkiego stanu!
Jedna tylko babcia złowieszczo kręciła głową.
- Od reduktorków ten dom jeszcze wcale nie przestanę się walić - mamrotała pod nosem, stojąc w drzwiach kuchni. - A z tą wstrętną babą wcale tak łatwo nie pójdzie. Wspomnicie moje słowa...
11

Wczesnym popołudniem Janeczka i Pawełek razem wracali ze szkoły. Do omówienia mieli bardzo ważne sprawy. Dom istotnie był dziwny, plątała się wokół niego zdumiewająca ilość podejrzanych indywiduów, uprawiających jakieś swoje tajemnicze machinacje. Ktoś musiał się tym zająć, cała dorosła rodzina prezentowała karygodną lekkomyślność, interesując się wyłącznie głupstwami w postaci różnych tam kranów, klepek, rur i tym podobnych drobiazgów, pozostawali zatem tylko oni sami. Sami musieli rozstrzygnąć jedyne naprawdą poważne kwestie.
Powrót ze szkoły odbywał się dość ślamazarnie. Janeczka zbierała po drodze co ładniejsze złote i czerwone liście. Pawełek kopał przed sobą kamyk.
- O tym chuliganie powiedziałem mu od razu - relacjonował przebieg spotkania, w którym Janeczka nie mogła uczestniczyć z uwagi na dodatkową gimnastykę. - Znów miał mało czasu, więc musiałem od razu powiedzieć. Oni się ciągle śpieszą, ci milicjanci.
Janeczka poczekała na liść, który właśnie opadł, i dołączyła go do bukietu.
- I co on na to? - spytała z zainteresowaniem.
- Nic. Powiedział, że mają z tym krzyż pański. I obiecał, że będą pilnować.
- Jak pilnować? Zaczają się na niego o szóstej rano?
- Zaczaić to się chyba nie zaczają, bo nie wiadomo, czy on zawsze przychodzi o szóstej rano. Będą jeździć i patrzeć. Tak w ogóle, o różnych porach.
Janeczce się to nie bardzo podobało.
- No to akurat nie trafią na niego. I co?
- Dlaczego mają nie trafić? Jak będą jeździć, to trafią. Ja mu powiedziałem, że to skrobanie długo trwa. Zanim zapisze tymi swoimi dymami cały lakier, zdążą go złapać pięć razy.
- Na drugi raz może pisać co innego - mruknęła Janeczka krytycznie i przykucnęła przy wielkiej kupie zmiecionych liści. Miała tam największy wybór.
- Ja mu powiedziałem dokładnie, jak on wygląda - oznajmił Pawełek. - On się nazywa sierżant Gawroński.
- Kto? Ten milicjant?
- No a kto? Przecież nie chuligan!
Janeczka wybrała z kupy kilka pięknych okazów, ułożyła je starannie, podniosła się i ruszyła za bratem, pilnie wypatrując następnej zdobyczy.
- I powiedziałeś, że miał taką baranią gębę, takie czarne pazury i taki placek koło ucha? - upewniała się.
- O gębie i o placku mówiłem, ale o pazurach zapomniałem - wyznał Pawełek. - Jutro mu dopowiem. Powiedział, że nie zna takiego.
Janeczka skrzywiła się z dezaprobatą.
- Nie zna? Dziwię mu się: Powinien znać wszystkie elementy. To był element.
- Pewnie, że był, ale może obcy. Albo początkujący.
- Początkujący i od razu tyle podrapał!
- Widocznie zdolny...
Rozstali się na chwilę, bo Janeczkę zatrzymały następne liście, a Pawełka pogonił kamyk. Gdy zrównali się, Janeczka zapytała:
- No dobrze, a co z naszym szyfrem?
- Nic jeszcze - westchnął Pawełek. - Tłumaczył mi, że oni mają tam mnóstwo roboty, zajmą się tym, ale dopiero jak znajdą wolną chwilę. W pierwszej kolejności odczytują takie, które dotyczą zbrodni albo szpiegostwa, albo co.
- Nie wiem, skąd wiedzą, że ten nasz to nie jest zbrodnia albo szpiegostwo - zauważyła Janeczka z lekką urazą.
- No, jak to skąd, bo ja mu powiedziałem... 
Janeczka aż się zatrzymała.
- Ty głupi! - wykrzyknęła. - Co mu powiedziałeś?!
Pawełek zatrzymał się również i spojrzał na nią nieco zdziwiony.
- No, że znaleźliśmy go zwyczajnie i żadnego trupa obok nie było. 
Janeczka ruszyła w dalszą drogę.
- Tępy jesteś potwornie - rzekła z naganą po chwili milczenia. - Trzeba było nic takiego nie mówić. Niechby myślał, że był.
- Sama jesteś tępa - obraził się Pawełek, ruszając za nią. - Jakby węszył trupa, to już by nie popuścił. Uczepiłby się jak pijawka, żebym się przyznał, gdzie znalazłem ten szyfr, i w ogóle. Musiałem powiedzieć, że to nic takiego!
Janeczka zastanowiła się trochę.
- No, może - przyznała bez przekonania.
Pomimo liści, kamyków i wszelkich innych przeszkód, dotarli wreszcie do domu. Już z daleka ujrzeli babcię, wyglądającą na nich przy furtce. Od razu przyśpieszyli kroku.
- Rany, babcia czeka, chyba znów coś zawaliła z tym listonoszem! - zaniepokoił się Pawełek. - Mówiłem, że z psem łatwiej!
Babcia wydawała się jakoś dziwnie rozgorączkowana, przynaglała ich gestami, pierwsza wbiegła do domu, oglądając się na nich.
- Chodźcie, prędzej, bo jestem okropnie zdenerwowana! Pawełek, nogi...!
- Nogi, nogi... - zamamrotał Pawełek z niechęcią. - Wiecznie te nogi...
Babcia na szczęście nie dosłyszała, sama zajęta zmienianiem obuwia. Janeczka szybko uciszyła brata.
- Wytrzyj dla świętego spokoju, bo będzie gadanie... Babciu, co się stało?
Pawełek szurnął parę razy butami po wycieraczce.
- Od razu się przyznaj, kto nawalił! - zażądał surowo.
- Nic w ogóle z tego nie rozumiem - powiedziała nerwowo babcia, wchodząc do kuchni. - Tym razem chyba listonosz. Po co ja się wam dałam namówić na te intrygi...
Dzieci wepchnęły się do kuchni zaraz za nią.
- Jakie znowu intrygi? - zniecierpliwił się Pawełek.
- Najlepiej opowiedz po kolei - poradziła Janeczka i ulokowała się na stołku. - Chaber po ciebie przyleciał i co?
- No i oczywiście zdążyłam - odparła z satysfakcją babcia, porzucając sałatkę z cykorii. - Bardzo wcześnie przyleciał. I za pierwszym razem, i za drugim, i nawet się zdziwiłam, skąd znów tylu tych listonoszów...
- Babciu, do bani takie zeznanie - przerwał energicznie Pawełek. - Za jakim pierwszym razem i za jakim drugim? Za tym zeszłym? 
Babcia gniewnie zamachała nożem.
- Ale skąd, teraźniejszym! Nie, no, przestańcie mi przerywać, to jest naprawdę bardzo denerwująca sprawa! Na co ja tu wychodzę! Na jakąś wścibską babę...
- Na ogródek wychodzisz - podsunął Pawełek.
- Nie mówi się NA ogródek, tylko DO ogródka - poprawiła pouczająco Janeczka. - Babciu, zacznij na nowo. Od pierwszego razu.
Babcia odłożyła nóż i odsunęła deseczkę z cykorią. Była posępna, niezadowolona, a równocześnie bardzo przejęta.
- No więc dobrze, Chaber przyleciał, wyszłam i odebrałam listy od naszego listonosza. A potem, za jakieś pół godziny, Chaber znów przyleciał i bardzo się zdziwiłam...
- To już mówiłaś - przerwał stanowczo Pawełek. - Zdziwienie mamy z głowy.
- Pawełek, jak ty się do mnie odnosisz! - oburzyła się babcia.
- Przecież nic takiego nie powiedziałem!
- Cicho bądź! -zawołała niecierpliwie Janeczka. - Babciu, nie słuchaj go, mów dalej! Zdziwiłaś się i co?
- O Boże drogi...! No i wyszłam natychmiast i podbiegłam do furtki akurat, jak ten inny listonosz, wiecie, ten, co był poprzednim razem, do którego wtedy nie zdążyłam...
- Wiemy - przerwała Janeczka. - Ten sam. To znaczy ten sam inny. I co?
- Ten listonosz już podchodził do furtki i wyjmował z torby paczkę...
Pawełek nie wytrzymał.
- A zmora... Tego, a ona, ta... no! Sąsiadka! A ona co? 
Babcia rozpromieniła się nagle mściwą satysfakcją.
- Wyobraźcie sobie, spóźniła się! Też wybiegła, ale za mną!
- W dechę! - ucieszył się Pawełek. - Babcia pierwsza na mecie! Wygrała o krótki łeb!
- Pawełek...!!! - krzyknęła babcia.
- Zamknij się, ty głupi! - syknęła wściekła Janeczka do brata. - Babciu, mówiłam, żebyś na niego nie zwracała uwagi. 
Babcia wzięła głęboki oddech.
- Wiecie, że wy wszyscy jesteście nieznośni...
- Stanęłaś na tym, że wyjmował z torby paczkę - przypomniała Janeczka nieubłaganie. - I co?
Babcia uczyniła wysiłek, westchnęła ponownie i odzyskała nieco równowagi.
- Co? A...! I wyobraźcie sobie, nie chciał mi jej dać...! 
Teraz Janeczka i Pawełek stracili na moment głos. Babcia udzieliła informacji wstrząsającej! Nie chciał jej dać...!
- Jak to? - bąknął zaskoczony Pawełek.
- No tak. Schował ją prędko do torby z powrotem. Ja go spytałam, czy ma coś dla nas, i powiedziałam, że dla sąsiadki też mogę wziąć, a on, zamiast mi ją dać albo zwyczajnie powiedzieć, że sąsiadka musi pokwitować, schował ją i powiedział, że nic nie ma. I od razu odszedł.
- A sąsiadka co? - przerwała słuchająca w szalonym skupieniu Janeczka.
- Nic - odparła zirytowana babcia. - Jak zobaczyła, że ja już jestem przy furtce, od razu się cofnęła. Nie rozumiem tej dziwnej kombinacji. Nie chciała, żebym zobaczyła, że dostała paczkę, czy co?
- A jak? - zawołał żywo Pawełek. - Pewnie, że nie chciała! To musi być coś podejrzanego!
Dalsze indagacje wykazały, że paczka była wielkości grubej książki, owinięta papierem i o tyle dziwna, że nie posiadała cech przesyłki pocztowej. Nie było na niej ani znaczków, ani adresu nadawcy.
- A widziałam ją przecież prawie całą, bo już ją wyjmował - zauważyła babcia w zamyśleniu.
Janeczka znienacka zerwała się ze stołka. Leżący pod stołkiem Chaber zerwał się również. Janeczka rzuciła się do holu i otworzyła drzwi wyjściowe.
- Chaber, do furtki! - rozkazała. - Pilnuj listonosza!
Chaber wyskoczył z domu jak ruda błyskawica. Janeczka wróciła do kuchni. Pawełek aprobująco kiwał głową.
- Myślisz, że jeszcze wróci? - spytał żywo.
- Musi wrócić, jeśli nie oddał jej paczki - odparła Janeczka stanowczo. - Babcia potem cały czas tam stała i wyglądała na nas. To dlatego ona tak czatuje w tym oknie! Chce odbierać swoje paczki tak, żeby nikt nie widział. Babciu, musisz koniecznie za każdym razem zdążyć przed nią!
- Ale dzieci, co wy...! - żachnęła się babcia. - Za nic w świecie nie będę się tak narzucać!
- Jakie tam narzucanie! - zaprotestował energicznie Pawełek. - Trzeba zbadać sprawę i tyle!
Babcia opędzała się rękami niczym od komarów.
- Wykluczone, ja się do tego nie nadaję! To jest niekulturalne wścibstwo! Nie zgadzam się na taką rolę!
Naprawdę wolisz czekać, aż się ten dom zawali? - spytała Janeczka.
Babcia nagle znieruchomiała.
- Jak to...? A cóż to ma do rzeczy?
- No przecież wiesz, że nie skończymy remontu, dopóki ona się nie wyprowadzi. Jak wejdziemy na jej strych? Sama mówisz, że dom się zaczyna walić od góry. Przez ten czas do reszty zniszczeje. Własnemu synowi nie chcesz pomóc!
- Jakiemu znów synowi, co ty opowiadasz...
- Jeszcze się wypiera własnych dzieci... - mruknął Pawełek z ostentacyjnym wstrętem.
- No, przecież tatuś to twój syn, nie? - tłumaczyła cierpliwie Janeczka. - Sam powiedział, że już siwieje od tego. Wszyscy powinni mu pomóc i ty też!
- No -przyświadczył Pawełek. -A dom się wali. Wymaga remontu.
- Oszaleć można! - krzyknęła babcia desperacko. - Oczywiście, że wymaga remontu, ale przecież nie przez listonosza! Co mają do tego paczki naszych sąsiadów?!
- O, jak rany... - syknął Pawełek z irytacją.
- Ja ci to zaraz wytłumaczę - powiedziała Janeczka. - Tatuś już jej skombinował mieszkanie, sama słyszałaś...
- Nawet dwa, do wyboru - wtrącił Pawełek.
- Nawet dwa - ciągnęła Janeczka. - Ale ona się na żadne nie zgodzi i wcale się nie wyprowadzi, bo jej tu za dobrze. Po co ma się użerać z przeprowadzką? A że my się użeramy z remontem i siedzimy sobie na głowie, to ona ma to w nosie. Więc trzeba ją zachęcić, żeby się wyprowadziła czym prędzej.
- No? - wytknął Pawełek. - Widzisz? Ty tu masz wielkopańskie fanaberie...
- To dziadek mówi, że ty masz wielkopańskie fanaberie - wtrąciła Janeczka szybko, widząc błysk w oku babci.
- A cała rodzina zniszczeje pod gruzami - kontynuował Pawełek w proroczym natchnieniu. - Przez ciebie! Bo ci tak ciężko przelecieć się parę razy do furtki!
Babcia była wyraźnie ogłuszona i oszołomiona.
- Nie ciężko mi się przelecieć, tylko mi głupio pchać nos w cudze sprawy - broniła się słabo.
- To nie są żadne cudze sprawy, tylko nasze. Nam się na głowę zawali. Tatuś mówi, że to jest ostatnia chwila.
- Znaczy, nie ma siły - podsumował Pawełek. - Jesteś w sytuacji przymusowej. Dla ratowania życia człowiek ma prawo do obrony własnej. Albo będziesz porządnie czatować na tego listonosza, albo my będziemy musieli przestać chodzić do szkoły!
- No, no! Tylko bez takich gróźb!
- Wcale nie groźby - zaprotestowała Janeczka z urazą. - Dla nas więcej znaczy życie całej rodziny niż jedna głupia klasa. Dziwię się, że dla ciebie nie.
- To się nazywa znieczulica - oznajmił jadowicie Pawełek.
Babcia zdenerwowała się na nowo. Najgorsze ze wszystkiego było to, że w słowach dzieci dostrzegła zadziwiająco dużo logiki. W głębi serca zgadzała się z nimi całkowicie.
- Przestańcie mnie tu maglować, skołowaliście mnie kompletnie! Co prawda, od czasu jak Chaber pilnuje, przychodzi do nas znacznie więcej listów...
- No proszę! - wtrącił Pawełek. - Nareszcie to zauważyłaś!
- A paczek wcale - dodała Janeczka. - A poza tym to jest podejrzane. Sama mówiłaś, że uczciwy człowiek nie potrzebuje się z niczym ukrywać. Ona się ukrywa, więc widocznie robi coś podejrzanego. I co, tak pozwolisz, żeby tobie pod nosem robiła coś podejrzanego?!
Babcia wahała się jeszcze, niepewna, jakie postępowanie będzie najwłaściwsze z pedagogicznego punktu widzenia. Nie zdążyła nic odpowiedzieć, bo u drzwi wyjściowych szczęknęła klamka.
- Chaber! - krzyknął Pawełek, rzucając się do holu. - Listonosz wraca! Prędzej!
Janeczka zeskoczyła ze stołka i popędziła za nim. Babcia mimo woli zerwała się z krzesła.
- Dzieci, włóżcie coś! -zawołała bezradnie. - Przeziębicie się!...
Z poślizgiem na mokrych liściach dzieci dopadły furtki. Chaber okazał się niezawodny, listonosz szedł w ich stronę od skrzyżowania. Rzeczywiście, był to jakiś obcy listonosz, nie znali go. Pawełek miał zapewne oczy z tyłu głowy, bo nie odwracając się, dostrzegł, jak drzwi wyjściowe otwarły się, wyjrzała z nich zmora, popatrzyła na nich, zawahała się i cofnęła do wnętrza.
- Ty, wylazła, zobaczyła nas i wróciła - powiadomił Janeczkę. 
Janeczka niepojętym sposobem również to widziała.
- Ty, róbmy coś - powiedziała niespokojnie. - Żeby się nie połapała, że specjalnie czekamy na jej listonosza.
Pawełek znalazł zajęcie natychmiast i bez chwili namysłu.
- Możemy się wozić na furtce. Czekaj, najpierw ja...
Przeraźliwy zgrzyt obciążonych zawiasów poniósł się echem po ogrodzie i po całej ulicy. Chaber zastrzygł uszami. Pawełek przewiózł się z rozmachem kilka razy, Janeczka spędzała go niecierpliwie.
- Teraz ja! Puść mnie! Albo razem!
- Razem nie da rady, źle chodzi! - odparł Pawełek, ustępując jej miejsca.
Listonosz zwolnił kroku, zawahał się jakby, po czym przeszedł na drugą stronę ulicy, ominął dom i zaczął się oddalać. Janeczka huśtała się na furtce z wolna i z niejakim roztargnieniem, niemniej zgrzyt rozlegał się nadal równie przeraźliwie.
- Udaje, że całkiem tu nie szedł - stwierdził z przejęciem Pawełek. - Babcia miała rację, on za nic w świecie nie chce oddać jej tej paczki przy ludziach.
- Umrę, jeżeli się nie dowiem, co w niej jest! - oświadczyła Janeczka z niezachwianym przekonaniem.
Pawełek spędził ją z furtki i sam się zaczął wozić. Zamienili się jeszcze kilkakrotnie. Tajemniczy listonosz ukazał się na rogu bocznej ulicy, popatrzył w ich kierunku i znów znikł.
- Jak ten listonosz tu dłużej pochodzi, to całkiem się te zawiasy oberwą - zauważył Pawełek ponuro.
- Chyba już poszedł - powiedziała Janeczka. - Dziwne, że babcia jeszcze na nas nie krzyczy, ogłuchła, czy co?
- Nie wiem, czy poszedł - odparł Pawełek, całkowicie lekceważąc hipotetyczną głuchotę babci. - Może tam gdzie czatuje i tylko czeka, żebyśmy sobie poszli.
- Wypuśćmy Chabra! - zaproponowała Janeczka. - Wywęszy go i pokaże!
- Niezła myśl! - ucieszył się Pawełek i zlazł z furtki. - Wytłumacz mu, o co chodzi.
Świdrujące w uszach zgrzyty uległy niejakiemu zakłóceniu. Brzmiały teraz krócej i mniej równomiernie. Chaber zrozumiał od razu, polowanie było jego żywiołem, wyskoczył na ulicę i z nosem przy ziemi popędził w stronę, w której zniknął listonosz. Janeczka niedbale odwalała obowiązek wożenia się na furtce, nie odrywając oczu od psa.
Chaber zatrzymał się na dość oddalonym rogu bocznej ulicy i w najklasyczniejszy w świecie sposób wystawił zwierzynę. Listonosz musiał się gdzieś tam ukrywać. Po dość długiej chwili pies okazał niepokój, pobiegł kawałek dalej, wrócił, obejrzał się na swoich państwa, usiadł, znów się obejrzał i siedział nadal, czekając na rozkazy.
- Poszedł - stwierdził Pawełek. - Chaber pyta, czy ma iść za nim, czy wracać.
Zachowanie psa wyraźnie wskazywało, że zwierzyna oddaliła się i znikła. Mógł ją z łatwością wytropić, ale państwo nie szli za nim, zostali, polowanie uległo zatem zakłóceniu. Czekał grzecznie, aż gwizdnięcie przywołało go do domu.
- Dobry, złoty pies, najdroższy, najmądrzejszy w świecie! - rozczuliła się Janeczka. - Siedź tu, pieseczku, mój kochany, żebyś tylko nie zmarzł! Siedź tu i pilnuj listonosza.
- W ogóle nie wiem, co byśmy bez niego zrobili - powiedział ze wzruszeniem Pawełek. - Oddam mu wszystek budyń! To jest epokowy pies!
Ulga spłynęła na całą okolicę, kiedy ustały upiorne zgrzyty. Epokowy pies został przy furtce, szczęśliwy, ożywiony, zadowolony z pochwał. Dzieci wróciły do kuchni, gdzie powitała ich babcia z jakimś nowym, dziwnym, zaciętym wyrazem twarzy.
- Zdecydowałam się! - oznajmiła z determinacją. - Będę pilnować tego listonosza, nawet gdybym miała nocować przy furtce! Ona jest zupełnie bezczelna!
- No! Od początku to mówimy! - uradował się Pawełek. - Nareszcie się sama przekonałaś!
- A co zrobiła? - zaciekawiła się Janeczka. 
Babcia aż prychnęła z irytacji.
- Przyszła tu do mnie i zażądała, żebyście się natychmiast przestali wozić na furtce. Właśnie miałam po was iść, ale się zatrzymałam, bo co ją obchodzi, że wy się wozicie na furtce. I jeszcze mówiła niegrzecznym tonem!
- No proszę - dołożył Pawełek. - Bez wychowania...
- No właśnie! - podjęła babcia, tak zirytowana, że wszelkie pedagogiczne myśli wyleciały jej z głowy. - Powiedziała, że zdemolujecie furtkę, i ona to sobie wyprasza, więc oczywiście przypomniałam jej od razu, że to jest nasza furtka i możemy ją demolować, ile nam się podoba. Ośmieliła się powiedzieć, że sprowadzi milicję...!
- Głupie gadanie - wtrąciła wzgardliwie Janeczka. - Ona sama się boi milicji...
Babcia we wzburzeniu na nic nie zwracała uwagi.
- Powiedziałam jej na to, że nikt jej nie przeszkadza wyprowadzić się stąd, jeżeli jej się coś nie podoba. Wręcz przeciwnie, nawet jej pomagamy i dopłacamy do tego. A ona na to, że wyprowadzi się, jak będzie chciała, a jak nie, to nie! Bezczelność nie do wiary! Macie rację, tego tak nie można zostawić! Idźcie natychmiast się wozić na tej furtce!
- Dobra - zgodził się Pawełek. - Zaraz idziemy, ale daj nam coś zjeść.
- Lekcje możemy odrobić później - dodała Janeczka. - Poświęcimy się dla dobra rodziny...
Państwo Chabrowiczowie wrócili dość późno, po denerwującej nieco, ale owocnej wizycie u stolarza. Wysiadając z samochodu przed domem, najpierw usłyszeli jakiś potworny odgłos, upiorny, przeciągły, monotonny zgrzyt, potem zaś ujrzeli własne dzieci, wożące się na żelaznej furtce, całkowicie bez zapału, z męczeńskim wyrazem twarzy. To właśnie wydało im się najbardziej zdumiewające.
- Czyście poszaleli? - spytał zaskoczony pan Chabrowicz, przekrzykując okropne dźwięki. - Co to za pomysły?! Obluzujecie zawiasy!
- Cicho! - syknął Pawełek, zatrzymując furtkę i ucinając zgrzyty. - Nie róbcie takiego hałasu!
- My też martwimy się o zawiasy, ale musimy - wyjaśniła z westchnieniem Janeczka.- Babcia nam kazała. 
Państwo Chabrowiczowie osłupieli.
- Co takiego? - spytała pani Krystyna, nie wierząc własnym uszom. - Babcia wam kazała wozić się na furtce?!
- No właśnie - potwierdziła Janeczka - już nam się dawno znudziło, ale nie wiemy, czy możemy przestać. 
Pan Roman poczuł, że kołowacieje.
- Za karę wam kazała, czy co...? - spytał, oszołomiony.
- Niezupełnie - odparł Pawełek. - To znaczy nie za karę, tylko w ramach współpracy z tobą.
Odepchnął żelazne skrzydło i przejechał się z przeciągłym zgrzytem. Pan Roman spojrzał na żonę.
- Czy oni mają gorączkę? - spytał. - Nie rozumiem, co mówią.
- W tej chwili macie przestać! - rozkazała pani Krystyna, nie wnikając już dłużej w szczegóły osobliwego przedsięwzięcia. - Pawełek, złaź z furtki! Na moją odpowiedzialność! Nie zniosę tego hałasu ani sekundy dłużej!
Pawełek zlazł bardzo chętnie, bo istotnie już dawno miał dosyć i oczy jego padły na stojący przy krawężniku samochód ojca. To, co ujrzał, wstrząsnęło nim do głębi.
- Rany! - wyrwało mu się. - A to co...? 
Janeczka odwróciła się błyskawicznie.
- Gdzie....?
- No właśnie - powiedziała pani Krystyna. - Ojciec jest zdenerwowany, bo jakiś łobuz zniszczył karoserię, więc nie denerwujcie go już bardziej. Proszę wracać do domu, zaraz będzie obiad.
- Jakaś zmowa łobuzów - mruknął z rozgoryczeniem pod nosem pan Chabrowicz.
- Jaka zmowa łobuzów? - zainteresowała się Janeczka. - Dlaczego?
- Zaraz wracamy - powiedział Pawełek, wpatrzony w samochód. - Tylko niech ja to obejrzę.
- Ktoś porysował dwa razy - wyjaśniła gniewnie pani Krystyna. -Rano trochę, a potem jeszcze więcej. I to chyba na parkingu, u ojca w pracy. Przychodźcie zaraz myć ręce!
Janeczka i Pawełek przez długą chwilę przypatrywali się zniszczonej karoserii w milczeniu.
- Leciał za samochodem...? - powiedział Pawełek niepewnie i z niedowierzaniem.
- Nic nie rozumiem - stwierdziła Janeczka. - Specjalnie szukał tego samochodu, żeby to wykończyć? Tak pisał na raty?
Na drzwiach samochodu, gdzie pierwotnie znajdował się starannie opracowany napis: DWÓR, DYM i strzała, teraz widniała gęsto i byle jak wydrapana kratka. Wszystko zostało dokładnie zamazane. Gdyby nie wiedzieli, co to było, w ogóle nie zdołaliby tego odczytać.
- Wykluczone, żeby to był ten sam! - zawyrokował Pawełek, mając na myśli autora dzieła. - Nie wierzę! Nie po to się tak męczył z tym „ó” kreskowanym, żeby potem wszystko zasmarować!
- Myślisz, że on tylko zaczął, a potem zamazał jakiś drugi?
- No! A dlaczego nie? Może ich być dwóch, nie lubią się i jeden niszczy to, co zrobi drugi. I to jak porządnie podrapał...
Obydwoje przykucnęli przy drzwiczkach, oglądając je z bliska.
- Ty, popatrz! - zawołał nagle Pawełek. - Tu jest coś dopisane! Zamazał tamto, a dopisał co innego!
- Może wcale nie dopisał, tylko zapomniał zamazać? - powiedziała Janeczka i przesunęła się na stronę Pawełka, pilnie przyglądając się splątanym liniom na lakierze.
Na samym skraju owej nieforemnej, maskującej kratki, niejako w jej narożniku, widać było jakieś litery i cyfry. Razem tworzyły napis: POL 1643 17-20.
Janeczka zamrugała oczami. Coś jej zaczęło chodzić po głowie. Pamięć miała znakomitą, szczególnie do tekstów, które chociaż raz przepisywała. Wzrok jej się do nich jakoś przyzwyczajał.
- Ty, słuchaj! - zawołała z przejęciem. - Coś podobnego było napisane na tej kartce z szyfrem. 
Pawełek wytężył umysł.
- Rany, faktycznie! - wykrzyknął, głęboko poruszony. - Było! W nawiasie! Więc to był ten sam! I Chaber na niego nie warczał!!! Janeczka zerwała się gwałtownie i zamachała rękami.
- To nie mógł być ten sam! Mówiłam, że ich jest dwóch! Jeden zgubił rękawiczkę i łaził po dachu, i Chaber na niego warczał, a drugi napisał kartkę i podrapał samochód! On, ten jeden, napisał do tego drugiego, to znaczy nie, ten drugi napisał do tego jednego...
Pawełek z niesmakiem patrzył na swoją podskakującą z przejęcia siostrę.
- Co ty bredzisz w malignie, Chaber mówi, że kartkę napisał ten sam. Ten od rękawiczki i od łażenia.
- Toteż właśnie! Napisał ją do tego drugiego, a ten drugi tu napisał do tego jednego...
- Zwariowałaś, czy co? List napisał na naszym samochodzie?! 
Janeczka była niemal półprzytomna z emocji. Nadmiar wielkich odkryć nie pozwalał jej odzyskać równowagi i wyłożyć jasno nowych teorii.
- No nie, no nie wiem, no może na samochodzie nie, ale na kartce... Ale może i na samochodzie, a jak na samochodzie, to ten drugi powinien przyjść i to przeczytać!
- Nie wstaję o piątej rano!!! - wrzasnął kategorycznie Pawełek.
- To nie wstawaj, kto ci każe? Chaber...
Pawełek poderwał się gwałtownie, bo od siedzenia w kucki zdrętwiały mu nogi.
- Głupia jesteś, jaki Chaber, co Chaber? Popatrzy, czy ktoś nie czyta, i potem nam powie? Ty za wiele od tego psa wymagasz! Skąd on ma wiedzieć, że chodzi o czytanie?!
- No nie... No rzeczywiście... No to nie wiem... Ja też wcale nie chcę wstawać o piątej rano...
Pawełek potupał chwilę, usuwając odrętwiałość nóg i rozmyślając intensywnie. W tym, co wykrzykiwała Janeczka, było dużo słuszności. Nie bez powodu jakieś osoby męczyły się jak potępieńcy, wydrapując na samochodzie „ó” kreskowane i łażąc po dachach z zaszyfrowaną kartką. Bezwzględnie należałoby sprawdzić, kto i w jaki sposób zużytkuje tajemniczą korespondencję. Perspektywa czatowania wczesnym świtem, a kto wie, czy nie przez całą noc, była jednakże dość przerażająca...
- Już wiem! - zawołał wreszcie w nagłym olśnieniu. - Zaraz jutro powiem o tym temu sierżantowi! - Temu Gawrońskiemu! I niech oni przypilnują!
Janeczka już oprzytomniała i na nowo zdolna była do logicznego myślenia.
- Nie jutro, tylko dziś! - zażądała gwałtownie. - Jakby on miał czytać jutro rano, to dziś mu o tym musisz powiedzieć! Żeby jutro od rana pilnowali!
- No, coś ty! - zdenerwował się Pawełek, bo Janeczka miała rację. - Jak ja mam mu o tym dziś powiedzieć, gdzie ja go znajdę?! Co ty myślisz, że on stoi na rogu ulicy i tylko na mnie czeka? On już nie ma służby, miał tylko do drugiej!
- O Boże! To co...?
- Nic. Ojciec za późno wrócił z pracy. Jutro mu o tym mogę powiedzieć i ani grosza wcześniej.
- Potworne - powiedziała Janeczka przygnębiona.
Od strony domu rozległo się wezwanie na obiad. Pawełek z żalem oderwał się od kontemplacji porysowanej karoserii i skierował się ku furtce. Janeczka nagle ożywiła się na nowo.
- Ty, słuchaj! - zawołała odkrywczo. - Ale może dzięki temu oni prędzej odczytają nasz szyfr? Jak się dowiedzą, że to samo jest na kartce i to samo drapią na samochodzie...
- Ha! - ryknął Pawełek i aż przystanął, patrząc na nią z podziwem. - W dechę! Ty masz rację! To prawie jak trup!...
12

Posiłki wciąż jeszcze odbywały się wspólnie, bo kuchnia ciotki Moniki miała zacząć funkcjonować dopiero od jutra. Rodzina właśnie siadała do kolacji w pokoju państwa Chabrowiczów, kiedy Rafał z rumorem zbiegł ze schodów.
- Babciu, gdzie dziadek? - spytał już od drzwi. - Nie ma go w domu?
- Gdzie ty się podziewasz, chodźże wreszcie na kolację! - powiedziała z naganą ciotka Monika.
- Dziadka szukam. Babciu, gdzie dziadek?
Babcia wydawała się niespokojna i trochę zdenerwowana.
- Nie ma go - odparła z westchnieniem. - W ogóle nie wiem, gdzie on zginął. Jak wyszedł po obiedzie, to go nie ma do tej pory.
Dziadek pracował w rozmaitych godzinach. Był rzeczoznawcą zatrudnionym w Centrali Filatelistycznej i zajmował się znaczkami. Czasem chodził do pracy rano, czasem po południu, czasem pracował dłużej, a czasem krócej, wieczorami jednak na ogół bywał w domu. Dziś akurat spóźniał się wyjątkowo. Z całej rodziny jeden tylko Rafał towarzyszył dziadkowi w jego zainteresowaniach, z zapałem zbierał znaczki i zasięgał dziadkowych opinii. Właśnie w celu wydania opinii dziadek był mu potrzebny.
- Dokąd poszedł? - spytał, siadając przy stole.
- Zdaje się, że do tej swojej Centrali Filatelistycznej - odparła babcia.
- Przecież o tej porze już tam chyba nie pracują?
- No właśnie. Toteż już się zaczynam denerwować. Możliwe, że miał się z kimś spotkać, coś mi mówił na ten temat, ale nie zapamiętałam. W każdym razie już dawno powinien być.
- Mamo, nie przesadzaj, dopiero pół do dziewiątej - powiedział uspokajająco pan Chabrowicz. - Ostatecznie, tatuś od pewnego czasu jest już dorosły...
- Co ty tam wiesz! - fuknęła babcia. - Co z tego, że dorosły, ale jak dziecko...
- Dajcie spokój tatusiowi i przestańcie wpadać w panikę - powiedziała stanowczo ciotka Monika. - Mówcie dalej o tych mieszkaniach, bo to bardzo intrygujące. Więc jak to było?
Wszyscy od razu porzucili dziadka i wrócili do pierwotnego tematu. Był to temat najciekawszy w świecie. Państwo Chabrowiczowie zaprezentowali sąsiadom jedno z owych mieszkań do wyboru, z nadzieją, że przypadnie im do gustu i zgodzą się wreszcie wyprowadzić. Nadzieja okazała się złudna, sąsiadka skrytykowała mieszkanie tak, jakby zaprezentowano jej psią budę albo szopę na węgiel. Państwo Chabrowiczowie czuli się wręcz wstrząśnięci i śmiertelnie oburzeni.
- Wyobrazić sobie nie potraficie, jak grymasiła! - opowiadała pani Krystyna z urazą i niesmakiem. - Na wszystko kręciła nosem, wygadywała nieprawdopodobne androny! - Mieszkanie piękne, trzy pokoje, pierwsze piętro, kuchnia z oknem, balkon, duża łazienka... Istna perła, znacznie lepsze od naszego poprzedniego, a ona oświadczyła, że w takiej norze nie będzie wegetować!
- Co u licha mogło jej się tam nie podobać? - zdziwiła się ciotka Monika.
- To jest patologiczny typ - oświadczył z przekonaniem pan Roman. - Jednostka nienormalna, wypaczona umysłowo. Zażądała, żeby łazienka była z oknem i drzwi inaczej porozmieszczane. Wyłącznie w narożnikach pomieszczeń. Coś takiego w ogóle na świecie nie istnieje. Znalazłem amatorów na zamianę tylko dzięki temu, że płacimy przez PKO, dewizami ze spadku. Reszta pieniędzy na to pójdzie. Znakomity punkt, przy skwerze, wśród zieleni...
- Wiecie, co na to powiedziała? - przerwała z rozgoryczeniem pani Krystyna. - Że jej ta zieleń nie odpowiada, bo będzie miała mrówki w cukrze!
- Oszalała - stwierdziła ciotka Monika. - A tutaj to nie ma mrówek w cukrze? To są zwykłe szykany, ona najzwyczajniej w świecie nie chce się wyprowadzić.
- Ja nie wiem, czego ona chce, może sobie wyobraża, że zamieszka w zamku-powiedział gniewnie pan Roman. - Rozmawiałem z tym jej synem, wykręcił się, że on nic nie wie, bo mamusia decyduje. A mamusia, moim zdaniem, jest poszkodowana na umyśle!
Ciotka Monika pokręciła głową.
- Wręcz przeciwnie, zdaje się, że jest kuta na cztery nogi. Widzi, że nam zależy, i liczy na to, że jej w końcu jeszcze dopłacimy.
- Nic jej nie dopłacę, bo już nie mam z czego. Nie wiem, co z nią zrobić...
- Udusić - podpowiedział życzliwie Rafał.
- To drugie mieszkanie ma łazienkę z oknem i jest oddalone od zieleni - oznajmiła sarkastycznie pani Krystyna. - Ciekawe, jaki argument wymyśli, utraciwszy mrówki w cukrze. Pewnie dla odmiany skrytykuje rozmieszczenie grzejników i zażąda, żeby były pod sufitem.
- Ależ to wygląda zupełnie beznadziejnie! - wykrzyknęła ciotka Monika z nagłą irytacją. - Czy nie można na nią wywrzeć jakiejś presji prawnej?
- Dowiadywałem się - wyznał pan Chabrowicz. - Owszem, to jest do przeprowadzenia. Wytoczyć jej sprawę sądową, oskarżając o złą wolę i szykany, uniemożliwiające realizację testamentu. Już nie mówię o kosztach, przez ten cały spadek i tak pójdę z torbami, ale będzie się to ciągnęło w nieskończoność. Wiecie, że mnie rozpacz ogarnia.
- A już się zdawało, że przebrnęliśmy przez najgorsze i reszta pójdzie łatwo! - westchnęła pani Krystyna.
- Wprawiacie mnie w okropne przygnębienie - oświadczyła ciotka Monika, odkładając nóż i widelec. - Tracę apetyt...
- Niepotrzebnie tak się przejmujecie - wtrąciła nagle babcia, dotychczas wysłuchująca relacji z zadziwiającym spokojem.
- Mama uważa, że co możemy zrobić? - spytał z urazą pan Roman.
- Prosta sprawa. Zarezerwujcie te mieszkania na jakiś czas i weźcie na przeczekanie. To chyba łatwe, nie?
- Na jak długo? Zarezerwować można, owszem, ci ludzie, ich właściciele, wcale nie mają zamiaru się zamieniać, skusiły ich tylko nasze dewizy. No i fakt, że odbywa się to całkowicie legalnie. Będą mieli w banku konto dewizowe do dowolnego korzystania. Nikt inny im tego nie da, bo nikt inny nie dostał takiego idiotycznego spadku. Tylko, ile czasu mamy tak czekać?
- Nie tak długo, jak ci się wydaje - odparła babcia dziwnie tajemniczo. - Tylko patrzeć, jak ona zmieni zdanie. Zobaczycie.
Janeczka nadstawiła uszu. Ogarnął ją lekki niepokój, babcia była na najlepszej drodze do wygadania się i zdradzenia sekretu. Siedziała po drugiej stronie stołu, za daleko, żeby można było dać jej jakiś znak. Janeczka czujnie słuchała dalej.
Cała rodzina, nieco zaskoczona i zaintrygowana, utkwiła wzrok w babci.
- Skąd masz tę pewność? - zainteresowała się ciotka Monika.
- Trzeba było posłuchać i popatrzeć, jak się zachowywała przy tych oględzinach - powiedziała z goryczą pani Krystyna.
- Nie ma znaczenia - odparła lekceważąco babcia. - Przejdzie jej. Ja wiem swoje. Bardzo szybko znudzi jej się mieszkać razem z nami.
Brzmiało to wciąż trochę niezrozumiale, ale zarazem bardzo stanowczo i napełniało nikłą nadzieją. Babcia musiała zapewne coś wiedzieć...
- Mamo, ty mnie chyba tylko tak pocieszasz - powiedział niepewnie pan Roman. - Nie wierzę w takie szczęście!
- Nic cię nie pocieszam, mówię ci, że wiem swoje. Ona tu miała do tej pory idealną swobodę, a teraz trochę się jej to ukróci.
Janeczka nabrała w płuca powietrza. Wiedziała już, co zrobi.
- Co jej się ukróci? - spytała ciotka Monika.
- Tę swobodę. Ona, widzicie, bardzo lubi być tajemnicza... Nadszedł czas.
- A dziadka jak nie było, tak nie ma!!! - ryknęła Janeczka znienacka tak potężnie, że bez mała szyby zadrżały. 
Siedzący obok Rafał aż podskoczył.
- O, jak rany, ogłuszyłaś mnie! - zawołał z wyrzutem.
- O Boże! - przeraziła się babcia. - Rzeczywiście! Słuchajcie, może mu się coś stało?
- No i po co babci przypominasz? - zwróciła się pani Krystyna do córki gniewnym szeptem.
Pan Chabrowicz zirytował się również. Zdawało się, że jego matka była już blisko rozwiązania okropnej kwestii i rozważania zostały nagle przerwane. Do niczego właściwie nie doszli.
- Nic się nie stało - powiedział niecierpliwie. - Mamo, mówże dalej. O co chodzi? Co to za jakaś tajemniczość?
Babcia jednakże odbiegła już od tematu, zaabsorbowana nieobecnością dziadka. Przypomniała sobie, że przecież powinna się denerwować, bo stanowczo za długo go nie ma.
- Co...? - spytała z roztargnieniem. - Dajcie mi spokój z tajemniczością, ja bym chciała wiedzieć, gdzie się podział wasz ojciec! Boże drogi, może wpadł pod samochód...?
- Pod nic nie wpadł, dlaczego miał wpadać, mamo, dajże spokój, nie histeryzuj!
- Dawno powinien wrócić! To niemożliwe, żeby mu się nic nie stało...!
Zdenerwowanie babci poszło jak lawina, nie było już sposobu zmienić tematu. W chwili, kiedy wszyscy potracili głowy i gotowi byli również przypuszczać, że przytrafiło się jakieś nieszczęście, usłyszano szczęknięcie drzwi i kroki dziadka w holu. Cała rodzina rzuciła się na niego z powitaniem i tysiącem pytań.
- Całe szczęście, że tatuś już wrócił! - zawołał z ulgą pan Chabrowicz. - Mama właśnie zaczęła wymyślać katastrofę!
Dziadek nie jadł jeszcze kolacji, głodny jak wilk i wyraźnie czymś przejęty.
- Katastrofę, mówicie? - rzekł siadając przy stole. - Nawet dobrze trafiła, rzeczywiście katastrofa. Nie macie pojęcia, jaka afera się wykryła!
- Jaka afera? - zainteresował się Rafał.
- Jezus Maria, w co ty się wdajesz...?! - krzyknęła z niepokojem babcia.
- Tatusiu, herbatę czystą czy z mlekiem? - spytała rzeczowo ciotka Monika.
- Z mlekiem, dziękuję ci dziecko - odparł dziadek i odebrał od niej szklankę. Pani Krystyna podsunęła mu chleb i wędlinę. Pawełek przeniósł się na bliższe krzesło.
- Dziadku, jaka afera? - dopytywał się z przejęciem. - No mów! Jaka afera?
- Filatelistyczna - rzekł dziadek. Nie doceniacie tego pewnie, jeden Rafał umie mnie zrozumieć. Wyobraźcie sobie, że ktoś fałszuje nadruki na znaczkach i dziś właśnie złapaliśmy sfałszowany Honduras!
- Nie...! - krzyknął Rafał, okropnie poruszony. - Ten z nadrukiem „poczta lotnicza”?
- Ten właśnie. Podobno jest już kilka. I mnóstwo innych, nie będę wam teraz wyliczał. W każdym razie idzie o milionowe sumy.
- No, ja myślę! - przyświadczył żywo Rafał. - Sam Honduras kosztuje potworne pieniądze!
Cała rodzina zażądała stanowczo, żeby dziadek natychmiast wyjaśnił, co to znaczy i na czym polega. Wszyscy coś tam słyszeli, ale nikt dokładnie. Dziadek machnął widelcem w kierunku Rafała.
- Powiedz im - polecił. - Ja przez ten czas spokojnie się posilę.
- No wiecie, tego... - rzekł Rafał z roziskrzonym wzrokiem i wypiekami na twarzy. - Znaczki są różne, jednych jest mało, a drugich dużo. Te, co ich jest mało, są droższe, nie? Czasami bywa, że z jakiejś okazji potrzebny jest nagle inny znaczek, z inną ceną albo z jakimś napisem. Nie zdąży się na poczekaniu wydrukować nowego znaczka, więc drukuje się odpowiedni napis na takim istniejącym, a nowy wychodzi dopiero później. I taki znaczek z nadrukiem to już jest zupełnie co innego, a jeżeli było tego mało, robi się bardzo drogi. Niektórzy specjalnie zbierają same znaczki z nadrukiem. No i ten Honduras to był taki sobie zwyczajny znaczek, tani, byle jaki, i w 1925 roku nadrukowali na nim „poczta lotnicza”...
- Po polsku? - zaciekawił się Pawełek.
- Coś ty, głupi? Po portugalsku chyba. „Aereo correo”, znaczy poczta lotnicza. Całą serię zadrukowali i one od razu zrobiły się bardzo drogie, szczególnie jeden, bo go było mało. Dużo jest różnych innych, co same w sobie to nic takiego, a z nadrukiem od razu rarytas! I jeszcze zależy, z jakim nadrukiem, czarnym, czerwonym, niebieskim, do góry nogami... No i rozmaici złodzieje czasem to fałszują, biorą zwyczajne znaczki, których mają dużo, i drukują na nich napis. Prawdziwe nadruki są na przykład z 1918 roku i jest ich raptem tysiąc sztuk, a oni sobie dodrukowują teraz i robią z tego dziesięć tysięcy sztuk. I sprzedają za ciężkie pieniądze. Zanim się ich złapie, już sobie zarobią, naoszukują mnóstwo ludzi i zrobią okropne zamieszanie w filatelistyce. Dziadek chyba właśnie coś takiego wyłapał.
- Zgadza się - przyświadczył dziadek. - Trochę on to pobieżnie przedstawił, ale chyba rozumiecie? Jest afera fałszowania nadruków...
- No i co? - zainteresował się pan Chabrowicz. - Wiadomo, kto to robi?
- Przeciwnie, nic nie wiadomo. To znaczy wiadomo, że ktoś to sobie ładnie zorganizował, ale nie wiadomo, kto. Milicja podejrzewa, że jest to cała szajka, bo było dużo kradzieży znaczków, do tej pory nie wykrytych. Z tym że były to drobne kradzieże, tu trochę, tam trochę... To znaczy w sensie ilości, bo jakościowo w grę wchodziły olbrzymie sumy. Oglądaliśmy dzisiaj nie tylko ten Honduras, ale także dwa znaczki pochodzące niewątpliwie z kradzieży.
Wszyscy słuchali w skupieniu i z wielkim zaciekawieniem.
- Nic na ten temat prasa nie pisała - zauważyła pani Krystyna. 
Dziadek westchnął.
- A o czym mieli pisać, moja droga? Że jednemu starszemu panu z Radomia ktoś ukradł cztery znaczki? Albo że w Muzeum Poczt zginął jeden? Może zresztą i była jakaś drobna wzmianeczka... Ta jakaś szajka jest przezorna, nie kradnie dużo na raz. No, ale kradzież to rzecz, powiedziałbym, zwykła, najgorsze te fałszerstwa nadruków. Mnóstwo oszukanych ludzi!
- I co? - spytał zachłannie Rafał. - Robiłeś ekspertyzy?
- No właśnie, robiłem. Wielka sensacja dziś wybuchła. Mnie się wydaje, z tego co do tej pory wiem, że na razie w handlu ukazało się ich bardzo niewiele. Ukradziono i sfałszowano znacznie więcej. Podejrzewam, że próbują to sprzedawać cudzoziemcom i gdzieś mają schowane. To jest moje osobiste przekonanie, wynikające z doświadczeń.
- A milicja jest jakiego zdania? - spytał pan Roman.
- Nie wiem, milicja się nie wypowiada. Oni lubią mieć dowody. A ja siedzę w znaczkach pięćdziesiąt sześć lat, od piątego roku życia. Milicja szuka drukarni, schowka, handlarzy, nie wiem czego tam jeszcze, a ja mam swój węch.
Babcia prychnęła gniewnie, bo dziadek właśnie wyjął z kieszeni fajkę.
- Węch...! Dziwię się, że ci ta fajka nie zabiła jeszcze wszelkiego węchu!
- Babciu, nie szykanuj dziadka teraz! -zawołał niecierpliwie Rafał. - Mówi bardzo ważne rzeczy!
- Dziękuję ci, dziecko - rzekł dziadek dość melancholijnie. - Kiedy indziej to już może mnie szykanować, tak?
- No, tatusiu! - zniecierpliwiła się ciotka Monika. - Co ci mówi ten twój węch?
- Właśnie to, co powiedziałem. Że gdzieś mają, nazwijmy to, magazyn. No i warsztat pracy. Gromadzą łupy na zapas i upłynniają sukcesywnie, jeśli widzą okazję zysku. Ale kto to robi, nie mam pojęcia.
Sensacyjne wydarzenia w Centrali Filatelistycznej usunęły chwilowo w cień problemy mieszkaniowe. W dodatku Rafał miał znaczek, który koniecznie chciał dziadkowi pokazać. Babcia gwałtownie zaprotestowała.
- Mowy nie ma! Teraz nic tu sobie nie będziecie pokazywać! Macie skończyć kolację i wybierać się spać! Najwyższy czas!
- Ależ babciu, jeszcze wcześnie!
- Już ja was znam. Niby wcześnie i to ma być na chwilę, a skończy się za trzy godziny! Nie mrugajcie mi tu do siebie, ja już was przypilnuję!
Spokojna o sekret, wiedząc dobrze, że babci już nikt nie oderwie od pilnowania dziadka i Rafała, Janeczka posłusznie udała się na spoczynek. Pawełek usiłował wprawdzie wyżebrać jeszcze chociaż z pół godziny uczestnictwa w rozmowie dorosłych, bo afera dziadka wydawała mu się nad wyraz atrakcyjna, ale nic z tego nie wyszło. Bardzo stanowczo został odesłany do łóżka.
- Co tam - pocieszyła go Janeczka. - Całej reszty dowiemy się od dziadka jutro. Najważniejsze, że udało się dzisiaj uciszyć babcię. Trzeba jej bez przerwy pilnować...
13

- Ty, popatrz! - zawołał Pawełek, zatrzymując się nagle jak wrośnięty w chodnik. - Coś nowego!
Właśnie wracali ze szkoły i znajdowali się już w pobliżu domu. Na okrzyk brata Janeczka zatrzymała się i spojrzała.
Widok był istotnie elektryzujący. Po niewielkim odcinku ulicy, między ich furtką a skrzyżowaniem, przechadzała się zmora. Właśnie odwrócona była do nich tyłem. Zanim zdążyła odwrócić się przodem, Janeczka gwałtownie szarpnęła brata za rękę.
- Schowajmy się! Niech nas nie widzi!
Pośpiesznie wcisnęli się między gałęzie żywopłotu, zarastającego ogrodzenie posesji. Zmora przeszła kilka metrów za furtkę, zawróciła i znów udała się w kierunku skrzyżowania. Zatrzymała się tam na chwilę, rozejrzała i znów zawróciła.
- Co jej się tak na spacery zebrało? - zdziwił się Pawełek. - Lata jak wynajęta. Znudziło jej się siedzieć w tym oknie?
- Głupie pytanie! - odparła Janeczka niecierpliwie. - Nie wiesz, po co tu łazi? Czeka na listonosza! Musiała ją babcia nieźle przepłoszyć.
Pawełek przyznał siostrze słuszność i wyraził głębokie uznanie dla babci. Zmora spacerowała wytrwale, wciąż po tym samym kawałku ulicy. Niekiedy zatrzymywała się, niecierpliwie spoglądając dookoła. Wyraźnie było widoczne, że na kogoś czeka.
- To już trzeci dzień, jak nie może jej tej paczki oddać - zauważyła z satysfakcją Janeczka.
- Myślisz, że to ciągle ta sama paczka?
- No a jak? Po co by tu chodziła? 
Pawełek z powątpiewaniem pokręcił głową.
- Nie wiem. Mógł jej oddać w nocy, w nocy przecież Chaber nie pilnował. A teraz czeka, żeby dostać następną.
- Może być - zgodziła się Janeczka. - Ale wszystko jedno, ma okropne utrudnienia. Przy każdej paczce będzie musiała tak latać, nie wiem, co zrobi, jak będzie deszcz. Albo mróz.
- Jedno z dwojga, albo się zaziębi, albo się wyprowadzi...
Jeszcze przez chwilę przyglądali się spacerującej przeciwniczce z najgłębszą nieżyczliwością, na jaką umieli się zdobyć. W gałęziach żywopłotu było niezbyt wygodnie, zasłaniały słabo, na dobrą sprawę w każdej chwili mogła ich dostrzec. Należało znaleźć sobie jakieś lepsze miejsce.
- Jak się odwróci tyłem, przelecimy kawałek - zaproponował Pawełek - i schowamy się za tym słupem. A potem, jak się znów odwróci, dolecimy do furtki.
Janeczka kiwnęła głową.
- Tylko cicho, nie wal tak tymi butami. Niech nas nie słyszy. 
Wykorzystując odpowiedni moment, wyskoczyli z gałęzi i na palcach przebiegli upatrzony kawałek. Potężny słup ogrodzenia zasłonił ich dokładnie. Odczekali chwilę, wyskoczyli i dopadli furtki, kiedy zmora zbliżała się właśnie do skrzyżowania. Cichutko zamknęli furtkę za sobą.
- Cicho! Dobry piesek, kochany - powiedziała Janeczka do cieszącego się Chabra. - Chodź, pójdziesz z nami.
- Co to za szczęście, że ten pies nie szczeka! - westchnął Pawełek. - Chodź, z szałasu zobaczymy lepiej...
Bezwzględnie należało sprawdzić, czy zmora doczekała się listonosza i dostanie od niego paczkę. W tej kwestii w ogóle nie musieli się porozumiewać, było to jasne jak słońce. Wygląd paczki, nawet z daleka, mógł ewentualnie rozstrzygnąć, czy jest to ta sama, czy inna. Z szałasu całe skrzyżowanie i część ulicy były doskonale widoczne.
O zbliżaniu się listonosza pierwszy wiedział Chaber. Podniósł się, powęszył, pokręcił się niespokojnie, wystawił go i pytająco spojrzał na swoich państwa. Dzięki niemu wiadomo było, że ukaże się na skrzyżowaniu, a nie ze strony przeciwnej. Zmora znajdowała się akurat w połowie drogi, kiedy się pojawił. Przyśpieszyła kroku i spotkała go przy samym szałasie, oddalona od ogrodzenia nie więcej niż dwa metry. Listonosz wyjął z torby i wręczył jej paczkę, dokładnie taką, jaką opisywała babcia. Mogła to być ta sama. Zamienili ze sobą kilka zdań tak cichym szeptem, że nic absolutnie nie dało się usłyszeć, listonosz odwrócił się ku furtce. Dzieci siedziały skulone, usiłując nie oddychać.
Janeczka poderwała się pierwsza, już w chwili, kiedy zmora wchodziła na schodki.
- Prędzej! - syknęła. - Zajrzyjmy do niej przez okno! Ja muszę wiedzieć, co jest w tej paczce! To jest nieszczęście, że jednak jej oddał!
- Mogliśmy go jeszcze poszczuć psem! - mruknął gniewnie Pawełek, podążając za siostrą.
- Coś ty, jeszcze by mu zrobił coś złego!
- No to co? Niechby go nawet ugryzł! On jest tak samo podejrzany jak ona!
- Głupiś, ten łobuz psu by zrobił coś złego! Właź na to drzewo, prędzej!
Do zmory należały trzy okna, jedno od kuchni i dwa od dwóch pokoi. Żadne z nich nie było zasłonięte. Pawełek błyskawicznie wdrapał się na drzewo, Janeczka zaś równie szybko wlazła na obmurowanie wjazdu do garażu, najmniejszego ruchu wewnątrz jednakże nie zdołali dostrzec. Najwyraźniej w świecie nigdzie w domu zmory nie było.
- No i gdzie ona się podziała razem z tą swoją paczką? - rozzłościł się Pawełek. - Przecież wlazła! Kominem wyleciała, czy co?!
- Pies - powiedziała Janeczka w natchnieniu. - Prędzej! Chaber ją znajdzie!
Od razu na schodkach wydała polecenie.
- Chaber, gdzie zmora? Szukaj zmory! Szukaj!
Niezawodny pies zrozumiał od razu, słowo „zmora” bezbłędnie kojarzył z właściwą osobą. Bez namysłu ruszył przez hol i po schodach na górę.
- Ha! - szepnął triumfująco Pawełek, podążając za nim jak najciszej, na palcach. - Polazła na strych! Nic dziwnego, że jej nie było widać przez żadne okno!
- Cicho! - odszepnęła niesłychanie przejęta Janeczka. - Nie trzeszcz tak przeraźliwie!
Na strychu było pusto, ale kłódka zmory wisiała otwarta. Jej właścicielka znajdowała się w swojej części. I bez kłódki zresztą byłoby to wiadome, o jej obecności bowiem Chaber zawiadomił wyraźnie. Z największymi ostrożnościami Janeczka i Pawełek podkradli się pod same drzwi.
Za drzwiami rozlegały się jakieś ciche, niesprecyzowane szelesty.
- Co ona robi? - wyszeptał zaintrygowany Pawełek ledwo dosłyszalnie.
- Nie wiem - odszepnęła Janeczka tak samo. - Rozdziera papier z paczki...?
- Dlaczego na strychu?
- A bo ja wiem? Może zgadła, że chcieliśmy ją podejrzeć?
Szelesty ustały. Coś trzasnęło lekko. Nagle rozległo się znajome, przeciągłe szurnięcie, Pawełek puknął Janeczkę w łokieć, obydwoje wstrzymali oddech. Szurnięcie powtórzyło się, po nim dały się słyszeć jakieś lekkie trzaski.
- Żeby tylko nie wylazła nagle, bo nas tu pomorduje - szepnął Pawełek niespokojnie.
Z kolei ustały trzaski i znów rozległo się szurnięcie. Siedzący obok dzieci Chaber poderwał się, spojrzał na swoją panią, wydał z siebie jakby cichutkie piśniecie. Janeczka walnęła w łokieć Pawełka, obydwoje zrozumieli, w mgnieniu oka odskoczyli od drzwi i rzucili się ku schodom. Zdążyli w ostatniej chwili, byli zaledwie w połowie, kiedy nad nimi brzęknął skobel i kłódka.
- Rany, co za pies! - powiedział Pawełek w podziwie, schodząc z pierwszego piętra na parter już znacznie wolniej i spokojniej.
- W ogóle nie mielibyśmy życia bez niego. Czym ona tak trzeszczała, sama się zamykała w tym koszu, czy co?
- To było inne trzeszczenie - odparła Janeczka w zamyśleniu. - Najpierw szurała koszem, a potem trzeszczała. Całkiem nic z tego nie rozumiem...
Z kuchni wyjrzała bardzo zdziwiona i zaskoczona babcia.
- Jak to, już tu jesteście? Wcale nie widziałam, jak wracaliście! Chodźcie prędko, rozbierajcie się, coś wam powiem...
- Już wiemy, babciu - przerwała Janeczka ponuro, wieszając kurtkę i wchodząc za babcią do kuchni. - Ta zmora poszła na spacer i odebrała swoją paczkę na ulicy.
- Ach, Boże! - zdenerwowała się babcia. - Więc jednak odebrała? A tak jej pilnowałam! Dwa razy zdążyłam do listonosza przed nią! Widziałam, że potem wyszła, ale miałam nadzieję, że go tam nigdzie nie spotka. Jednak spotkała?
- Specjalnie na niego czatowała, chyba ze dwie godziny - rzekł Pawełek z rozgoryczeniem. - Wstrętna wiedźma!
- Oni są w zmowie - oznajmiła Janeczka, lokując się na swoim stołku. - On zgadł, że ona wyjdzie i że go spotka. Babciu, mówię ci, to jest jakaś podejrzana spółdzielnia!
- Chyba spółka, a nie spółdzielnia? - poprawiła babcia trochę niepewnie.
- Może być spółka. Ona już teraz ciągle będzie go spotykała na ulicy!
Babcia zmartwiła się okropnie i bezradnie spojrzała na dzieci.
- No to co zrobimy?
- Nie wiadomo - odparł posępnie Pawełek. - Trzeba coś wykombinować. Tak luzem to się tego nie zostawi.
Babcia westchnęła z wielkim niezadowoleniem i bez zapału przystąpiła do przyrządzania kanapek. Wojna podjazdowa z sąsiadką już ją wciągnęła, zaczęła święcie wierzyć, że jest to najlepsza droga do osiągnięcia celu i opróżnienia domu z niepożądanych elementów. Głupi pomysł tej obrzydliwej baby znów dawał jej przewagę.
- Babciu - powiedziała Janeczka po chwili milczenia. - A mówiłaś o tym temu naszemu prawdziwemu listonoszowi? Temu, co ci oddaje listy normalne?
- O czym mu miałam mówić?
- No, że ten drugi nie chce ci oddawać. I w ogóle, że tak się zachowuje...
- Ależ skąd, co za pomysł! - oburzyła się babcia. - Nic nie mówiłam!
- Dlaczego? - zainteresował się Pawełek. Babcia gwałtownie machnęła kawałkiem sera.
- No, jak to dlaczego, miałam mu się przyznawać, że ją szpieguję?! Bo właściwie to ja ją szpieguję! Za nic w świecie się nie przyznam! Głupio mi.
- To na nic - orzekła surowo Janeczka. - Musisz się przyznać. To znaczy wcale się nie musisz przyznawać, możesz powiedzieć, że się tylko tak ze dwa razy zdziwiłaś. Akurat byłaś przy furtce...
- A skąd się wzięłam przy furtce? - przerwała zdegustowana babcia. - Jak ja mu to wyjaśnię?
Pawełek już zrozumiał myśl siostry i włączył się do akcji.
- Nijak - rzekł stanowczo. - Przez przypadek byłaś przy furtce. Mogłaś wracać z miasta albo akurat wychodzić z domu. I spotkałaś go przy furtce.
Babcia spojrzała na niego z wyraźną naganą.
- Zdaje się, że uczycie mnie kłamać? - oburzyła się.
- W tym wieku powinnaś już sama umieć - stwierdziła zimno Janeczka. - Poza tym to nie jest żadne kłamstwo, tylko sama święta prawda. Tyle że opuszczasz trochę po drodze.
- Jak to...?
- Zwyczajnie. Poszłaś do furtki, bo Chaber powiedział, że listonosz idzie, nie? A skąd się wziął Chaber? Znalazł się przez przypadek. No więc wszystko razem jest przez przypadek. Bez Chabra nic by w ogóle nie było.
- No proszę! - przyświadczył gorąco Pawełek. - I gdzie tu kłamstwo? Uczciwie byłaś przy furtce przez przypadek!
Babcia spojrzała na dzieci prawie z przerażeniem. Przyszła jej nagle do głowy okropna i dość krępująca myśl, że przecież to coś, co jej proponują, w świecie dorosłych nosi nazwę dyplomacji. Właściwie wcale się nie kłamie, mówi się prawdę, tylko coś tam omija się po drodze. Poza tym trochę racji mają, co jak co, ale ten Chaber to rzeczywiście przypadek...
- Kłamać stanowczo nie należy - powiedziała odruchowo. - Kłamstwo jest nie tylko nieuczciwością, ale także obrzydliwym tchórzostwem...
Urwała, przyszło jej na myśl, że właśnie sama stchórzyła. Dzieci patrzyły na nią surowo i z naganą. Westchnęła wręcz rozdzierająco.
- O Boże drogi...! No więc dobrze, powiem mu prawdę. Trudno, przyznam się, że mnie ten listonosz zaintrygował i pilnowałam go specjalnie. I niech sobie myśli, co chce!
- Bardzo dobrze - pochwaliła Janeczka. - I niech on ci wyjaśni, dlaczego ten drugi listonosz cały czas tak się dziwnie zachowuje.
- Zapamiętaj go sobie na wszelki wypadek i opowiedz mu, jak wygląda - poradził Pawełek. - Bo on może nie wiedzieć, o którego chodzi.
- Prawdę mówiąc, sama jestem ciekawa, co on mi odpowie - rzekła babcia, wyraźnie czując, że doznała jakiejś tajemniczej ulgi. - Macie tu drugie śniadanie, zjedzcie, bo obiad będzie spóźniony. Wasz ojciec pojechał z matką po jakieś rury, a dziadek grzebie się ze swoimi fałszerzami.
14

- Wyglądamy jak Filip z konopi - powiedział z rozgoryczeniem Pawełek, wyciągając spod poduszki swoją piżamę. - Załatwiła sobie sprawę i cześć. I już nic jej nie możemy zrobić, choćbyśmy pękli.
Westchnął ciężko i usiadł na łóżku, czując się śmiertelnie zmęczony i skrzywdzony. Przez cały dzień, a nawet przez półtora dnia, nie udało się wpaść na żaden pomysł. Gorzej, przez cały dzień nie można się było nawet spokojnie porozumieć, Pawełek został bowiem zatrudniony, w ramach remontu, jako pomoc przy transporcie. Wynosił na śmietnik wszelkie odpadki, wśród których, jak twierdził, samego gruzu starczyłoby na dwie ciężarówki. Cały ten gruz odczuwał teraz w kościach bardzo solidnie.
Janeczka była nieco lepszej myśli. W ciągu dnia nie tylko dysponowała większą swobodą, ale także udało jej się dogadać z babcią.
- Babcia mówi, że ten listonosz mówi, że żadnej paczki wczoraj nie było - powiadomiła brata. - W ogóle nie było. Jakby była, to on sam by przyniósł, bo on przynosi i paczki. Chyba że zagraniczna. Pawełek ożywił się nieco.
- Kiedy babcia to mówiła?
- Dzisiaj, jak byłeś w szkole. Nie zdążyłam ci potem powiedzieć, bo od razu cię złapali.
- I co jeszcze mówiła?
Janeczka zaniechała ścielenia łóżka i również usiadła.
- Że on mówi, że nic o tym nie wie, więc ona musiała być zagraniczna. Bo inaczej, to by wiedział i sam przyniósł. Mówi, że nie zna tego drugiego listonosza. Babci się to wydaje podejrzane, bo mówi, że zagraniczne paczki inaczej wyglądają.
- Pewnie, że podejrzane. Jak nawet zagraniczna, to tym bardziej podejrzane.
- Ciągle nie wiem, po co ona tam tak szurała tym koszem - ciągnęła Janeczka, w zadumie spoglądając w okno. - Chowała do niego tę paczkę, czy co?
Pawełek zaczął jakoś odzyskiwać siły. Niechętnie wzruszył ramionami.
- Coś ty, ona tam trzyma słoiki. Z tego, co babcia mówiła, to na pewno nie był słoik.
- No pewnie, że nie - zgodziła się Janeczka. - Słoik by tak ukrywała?
Teraz Pawełek w zadumie spojrzał w okno.
- Chyba, żeby miała tam konfitury z wiśni - zauważył odkrywczo. - Chowała przed komórkowcem, żeby jej nie zeżarł. Ty, daj sobie spokój z szuraniem, bo są ważniejsze rzeczy. Nie wiem, jak jej teraz możemy zatruć życie.
Janeczka oparła łokcie na kolanach i brodę na rękach.
- Ja też nie wiem. Trzeba się zastanowić.
- Chyba jedyne, co nam zostało, to zawalenie się domu - powiedział Pawełek po chwili i trochę niechętnie, bo myśl wydawała mu się mało twórcza. Wolałby coś nowego.
- Boję się, że ona się już do tego przyzwyczaiła - westchnęła Janeczka. - Babcia się trochę przyzwyczaiła, to i ona też.
- Babcia się wcale nie przyzwyczaiła, tylko zajęło ją polowanie na listonosza. I przestała zwracać uwagę. Mnie się zdaje, że trzeba zawyć jakoś porządniej. Zmorę też zajęło polowanie na listonosza.
Janeczka kilkakrotnie kiwnęła głową, rozmyślając intensywnie.
- No, owszem - zgodziła się. - Zawyć można. Nie ryczeliśmy już bardzo dawno, co najmniej cztery dni. Z tym że ja bym jeszcze czymś pohurgotała.
- Czym? - zainteresował się Pawełek.
- Nie wiem. Trzeba poszukać na strychu, może się coś znajdzie. Tam są bardzo dziwne rzeczy.
Pawełek odzyskał nagle siły, tak jakby nigdy w życiu niczego nie nosił. Propozycja Janeczki była ze wszech miar warta rozważenia. Na strychu istotnie znajdowały się tak dziwne rzeczy, że właściwie każda z nich mogła przysporzyć natchnienia i nasunąć jakiś efektowny pomysł. Oczywiście, że należało je po prostu obejrzeć!
- Dobra, szukamy! - zadecydował. - Idziemy dzisiaj? Ja się ostatnio wyspałem.
- Ja też - odparła Janeczka i żywo podniosła się z łóżka. - Pewnie, że idziemy! Włóż do latarek zapasowe baterie, bo te już słabo świecą, a ja nastawię budzik...
Sztukę wyłażenia przez okno z psem i włażenia na dach bez psa opanowali już w stopniu doskonałym. Z powrotem Chaber nauczył się wskakiwać po plecach pochylonego Pawełka, które tworzyły jakby pośredni stopień. Janeczka pilnowała odpowiedniego otwarcia okna, żeby pies nie trafił w szybę. Wszyscy nabierali coraz większej wprawy i nocne wycieczki, nie tracąc nic ze swego uroku, stawały się coraz łatwiejsze.
Spenetrowaną już część strychu zostawili w spokoju. Świecąc sobie latarkami i kichając od kurzu, grzebali w stosach osobliwych rupieci. Niejaką trudność stanowiło to, że na pierwszy rzut oka niczego nie można było rozpoznać, grube pokłady kurzu zacierały bowiem kształt i barwę przedmiotów. Wszystko trzeba było brać do ręki i przynajmniej trochę otrząsnąć.
Janeczka domacała się jakiegoś dużego, kulistego baniaka. Oświetliła go zewsząd, zgarnęła nieco warstwę ochronną i szturchnęła Pawełka latarką.
- Ty, popatrz, co to jest? Piłka?
Pawełek porzucił koło z dziwnymi szprychami i odwrócił się do niej. Ostrożnie wyciągnął baniak ze stosu pobrzękujących lekko śmieci. Wytarł go rękawem trochę porządniej i obejrzał.
- Jakby dynia - szepnął niepewnie.
Janeczka wyjęła mu to z rąk.
- Lekkie - stwierdziła, i również obejrzała dokładniej. - Popatrz, jakie ma dziwne dziury...
Z zajęciem przyjrzeli się bardzo starej, kompletnie wysuszonej, wydrążonej dyni, obracając ją dookoła. Dynia, pusta w środku, istotnie miała wycięte w sobie kilka otworów różnej wielkości.
- Całkiem gęba! - ucieszył się Pawełek. - Zobacz, tu ma oczy, tu nos...
- A tu zęby! - dodała zaintrygowana Janeczka. - Do czego to mogło być?
Pawełek zajrzał do największego otworu przyświecając sobie latarką i dokonał nowego odkrycia.
- Ty, popatrz! W środku ma resztki świecy! Zapalmy ją!
- A masz zapałki?
- No pewnie! Poświeć mi...
Wręczył Janeczce swoją latarkę i zajął się dynią. Odwrócił ją do góry nogami, wytrząsnął z niej tyle kurzu, ile się dało, i wyciągnął z kieszeni zapałki. Janeczka oświetlała brata i dynię dwoma reflektorami, z zaciekawieniem czekając, co z tego wyniknie. Świeca we wnętrzu dyni niewątpliwie musiała coś oznaczać.
Pawełek zapalił latarkę i z pewnym trudem, przechylając dynię, spróbował zapalić beznadziejnie zakurzony knot. Zapałka zgasła. Zapalił drugą, przytknął i knot wreszcie się zajął. Świeca we wnętrzu dyni paliła się równym płomieniem. Przez długą chwilę przyglądali się jej z wielkim zainteresowaniem, ale nic więcej się nie działo.
- No i co? - spytała Janeczka, odrobinę rozczarowana.
- Nie wiem - odparł Pawełek i nagle coś mu przyszło do głowy.
- Czekaj, zgaśmy latarki! Zobaczymy, czy świeci sama z siebie!
Obydwoje zgasili latarki równocześnie i obydwojgu równocześnie zabrakło tchu. Wrażenie było wstrząsające! W zapadłych nagle ciemnościach lśnił widmowy, ruchliwy przedmiot, pobłyskujący jaśniejszymi światłami z otworów. Płomień wewnątrz poruszał się, blaski migotały, niesamowita bania żyła!
- Achchch - wyszeptała Janeczka, złapawszy wreszcie oddech. Pawełek aż jęknął z zachwytu i zgrozy!
- Rany, jakie fajne...! Morda upiora!
- Wspaniałe...! - przyświadczyła Janeczka, wciąż szeptem, hipnotycznie wpatrzona w ożywioną dynię. - No, tym ją postraszyć...
- No! Dlaczego nie? - uradował się Pawełek, również niezdolny oderwać oczu od świecącej gęby. - Pokazać jej to za oknem o północy! Na dworze ciemno jak w grobie, bo ta latarnia przed naszym domem akurat się nie pali!
Janeczka odzyskała zdolność ruchu.
- Zgaś prędko, bo szkoda świeczki! - krzyknęła gorączkowo. - Mówiłam, że coś znajdziemy!
Czym prędzej zapalili latarki, i potężnym dmuchnięciem zgasili świeczkę, wznosząc wokół obłoki kurzu. Dynia znów przybrała wygląd przeciętny. Pawełek troskliwie czyścił ją rękawem, pilnie oglądając każdy fragment powierzchni.
- Czekaj - powiedziała Janeczka. - Musimy się zastanowić, jak to zrobić.
- Na kiju? - zaproponował Pawełek.
- Nie, najlepiej byłoby, żeby jej to wisiało. Rozumiesz, wisi takie i świeci. I tylko czasem puka w okno.
Makabryczna wizja siostry przypadła Pawełkowi do gustu.
- Bardzo dobrze. Sam bym się wystraszył.
- A jakby chciał a złapać albo obejrzeć z bliska, to odfrunie!
- Coś ty, gdzie tam będzie chciała łapać! Trupem padnie od razu! Czekaj, niech pomyślę...
- Opuścić z góry na sznurku - zaproponowała Janeczka trochę niepewnie.
- Pewnie, że nie z dołu - mruknął Pawełek, pogrążony w intensywnych rozmyślaniach. - Ale sznurek do niczego, wisi i tyle. Ani machnąć, ani co... Wiem! Wędka!
- Wędka! - zachwyciła się Janeczka. - Genialne! Pawełek już sprawdzał szczegóły techniczne.
- Weźmiemy wędkę ojca, byle którą, tu się zaczepi haczyk... O, tu, widzisz? I opuścimy z balkonu babci i dziadka.
- Nic z tego, babcia się obudzi - odparła Janeczka kręcąc głową i również myśląc gorączkowo. - Babcia się budzi od byle czego. - W ogóle po co z balkonu, czekaj... Opuścimy z okna na jej własnym strychu! To jest akurat nad tym pokojem, gdzie ona śpi. Masz chyba ten klucz, który otwiera jej kłódkę?
Pawełek kiwnął głową, aprobując korektę.
- Pewnie, że mam. Odkupiłem go od kumpla za trzy złote. Dobra, weźmiemy dłuższą żyłkę... I kołowrotek! Rąbnę ojcu tę wędkę z kołowrotkiem, łatwo się to potem wciągnie.
Janeczka obejrzała dynię z tyłu, tam gdzie widniał największy otwór.
- Tylko musimy zasłonić czymś tę dziurę, bo z niej świeci za bardzo - rzekła z troską.
- Papierem - odparł bez namysłu Pawełek. - Takim dosyć grubym. Wytnę kółko i przykleję. Mam klej. Najpierw się zapali świeczkę, a potem od razu zaklei, bo inaczej nie da rady, ale to dobry klej. Od razu łapie.
Ostrożnie, delikatnie, prawie z czułością odniósł bezcenną dynię na kufer pod oknem, już z góry rozpatrując sposoby schodzenia z dachu tak, żeby jej nie uszkodzić. Pomyślał, że da się zrobić, tyle że będą schodzili nieco wolniej, bo po kawałku. Jedno potrzyma dynię, a drugie będzie schodziło, a potem odwrotnie.
- Ten strych to jest najpiękniejsze miejsce świata! - oświadczyła Janeczka z granitowym przekonaniem. - Popatrzmy jeszcze, co tu jest!
Pawełek bardzo chętnie wrócił do kółka z dziwnymi szprychami, które przymocowane były do osobliwej, rozgałęzionej, ażurowej nogi. Nie mógł dojść, co to jest, bo reszta przynależnej do kółka machiny ginęła pod połamanymi fragmentami fotela czy może kanapy. Usunięcie fotela było niemożliwe, coś go przyciskało.
Janeczka, metr od niego, miała więcej luzu, dotarła aż do ściany. Na ścianie, zapewne na jakimś gwoździu, wisiał średniej wielkości wór, prawie pusty, obciążony tylko czymś na dnie. Obok wora stały oparte o ścianę długie kije. Wzięła jeden do ręki. Był dość ciężki, na końcu miał wielki łeb w kształcie młotka.
- Pawełek! - zawołała półgłosem. - Popatrz, co to jest? Takie dziwne młotki na takim okropnie długim kiju!
Pawełek porzucił swoją tajemniczą machinę z kółkiem, przelazł przez wał rupieci i wziął do ręki kij do krykieta.
- To nie młotki - powiedział wytężając pamięć. - Ja to widziałem na filmie. To znaczy młotki, ale do takiego... W to się gra. Zaraz... Już wiem, do krykieta! Grają w to w Anglii.
- Jak grają? - zaciekawiła się Janeczka i oparła sobie młotek na ramieniu.
- Kopią tym młotkiem takie coś - wyjaśnił Pawełek i spróbował ustawić się we właściwej pozycji. Latarka mu przeszkadzała. - Chyba kulę. I ona się turla, po trawie. O, jakoś tak!
Zamiótł młotkiem pod nogami, na szczęście w nic nie trafiając. Janeczkę gra bardzo zainteresowała. Chciała ustawić się tak samo i machnąć młotkiem, poderwała go z ramienia, ale kij okazał się zbyt ciężki. Opadł gwałtownie, trafiając w wiszący na ścianie zetlały wór.
Z potwornym rumorem i hurgotem z wora sypnęły się ciężkie, drewniane kule do krykieta i potoczyły po podłodze strychu. Podłoga była z desek, ułożona na legarach, pusta w środku. Odezwała się jak bęben. Straszliwy łoskot toczących się po niej drewnianych kuł wstrząsnął domem w posadach, zabrzmiało to tak, jakby się walił nie tylko jeden budynek, ale zgoła całe miasto.
Janeczka i Pawełek zdrętwieli radykalnie na tak długo, jak długo trwały echa upiornego grzmotu. Potem przez chwilę zupełnie nie wiedzieli, co robić.
- Zachciało ci się hurgotu! - wysyczał z wściekłą rozpaczą Pawełek. - No, teraz już każdy uwierzy, że dom się wali! Schowajmy się gdzie, jak rany, albo co...!
Janeczka straciła głowę tylko na bardzo krótko.
- Nawiewajmy stąd! - krzyknęła szeptem. - Prędzej, bo zajrzą do naszego pokoju i zobaczą, że nas nie ma!
Na łeb, na szyję rzucili się ku okienku. Janeczka nagle zwolniła.
- Mordę upiora...! - zawołała desperacko. Pawełek energicznie pociągnął ją za rękę.
- Jaką mordę upiora, głupia jesteś, z mordą nie będziesz złaziła prędzej! Zostawiamy ją, zabierzemy jutro! Gazu!
Trasę w dół przebyli w rekordowym tempie, po dachu szopy zjechali jak na sankach, Pawełek znów rozdarł sobie spodnie. Zdenerwowany Chaber czekał na nich, kręcąc się niecierpliwie. W mgnieniu oka wszyscy troje znaleźli się w pokoju.
Kiedy w trzy minuty później pani Krystyna, rozbudzona dziwnym, grzmiącym łoskotem, zajrzała do pokoju swoich dzieci, stwierdziła, że obydwoje leżą w łóżkach, porządnie przykryci i najprawdopodobniej śpią, oddychając tylko trochę niespokojnie. Na szczęście nie przyszło jej do głowy poprawić kołdry, wówczas mogłaby wykryć, że obydwoje śpią w kompletnej odzieży z butami włącznie, przy czym cała ta odzież, kurtki, swetry, spodnie i buty, jest imponująco zakurzona. Zapewne trochę by ją to zdziwiło...
Potężna awantura rodzinna wybuchła od razu następnego ranka, w kuchni, przy śniadaniu. Babcia nie popuściła, zerwała się pierwsza i już czekała na resztę domowników. Obecny był nawet dziadek, który ostatnio wyjątkowo wcześnie chodził do pracy.
- Mamo, gdyby to oznaczało, że ten dom się wali, to już by z niego zostały same fundamenty! - tłumaczył pan Roman, tłumiąc irytację.
- No więc uważasz, że co to było?! - krzyknęła rozgniewana babcia. - Pienia anielskie? Rumor potworny, jakby komin runął!
- Komin stoi, patrzyłem... - wtrącił Rafał ugodowo.
- Moi drodzy, to się robi trochę nieznośne - mówił łagodnie dziadek. - Noc po nocy wyrywa mnie ze snu albo jakiś ryk, albo wasza matka. Sam już nie wiem, co gorsze...
- Może to nasza sąsiadka robiła coś na strychu? - powiedziała pani Krystyna niepewnie.
- Jaka tam sąsiadka! - zaprotestowała babcia. - Jak wybiegłam z pokoju, to ona właśnie stała na dole schodów! I chciała wejść, a nie zejść!
- Gdzie miała schodzić, skoro stała na dole - zauważyła ciotka Monika logicznie. - Roman, może zaproś jeszcze raz tych ekspertów?
- I co, zaczną u nas nocować?! - rozzłościł się pan Chabrowicz. - Przestańcie wydziwiać, dom stoi i ani drgnie!
- No więc co to było to coś w nocy...?!!! - krzyknęła babcia rozdzierająco i nieustępliwie.
Pani Krystyna zwróciła nagle uwagę na swego syna, gotowego do wyjścia i przysłuchującego się z wielkim zajęciem.
- Pawełek, co to za dziwne ślady masz na plecach? - spytała, obracając go. - Coś ty robił z tą kurtką?
- Co? Nie wiem - odparł w roztargnieniu Pawełek. - Skąd mam wiedzieć, co mam na plecach...
Janeczka dosłyszała pytanie matki, spojrzała na brata i poderwała się jak ukąszona.
- Zostaw go teraz, bo się spóźnimy do szkoły! - zawołała z wyrzutem. - Pewnie się gdzieś oparł, kiedy indziej na niego nakrzyczysz. Ty, chodź prędko, lecimy!
Zanim pani Krystyna zdążyła zareagować, jej dzieci w okropnym pośpiechu wypadły z domu, przy czym jedno pędziło dobrowolnie, drugie zaś wyglądało jak ciągnięte siłą. Ślady na plecach Pawełka wydawały się jej do czegoś podobne, ale nie była w stanie przypomnieć sobie, do czego, bo jej mąż zaczął się właśnie kłócić ze swoją siostrą.
- No i czego tak wyleciałaś? - już na ulicy spytał z niezadowoleniem Pawełek. - Wcale nie jest późno, a oni się tak fajnie awanturowali!
- A co, chciałeś może tłumaczyć, co masz na plecach? - spytała Janeczka zgryźliwie.
- A co ja tam mam? - zaniepokoił się Pawełek, wykręcając głowę i usiłując obejrzeć własne plecy. 
Janeczka westchnęła.
- Chaber musiał chyba wleźć w kałużę - rzekła smętnie. - Zostawił ci wszystkie cztery łapy, jak po tobie wskakiwał. Trochę zamazane, ale jeszcze dadzą się rozpoznać. Wcale tego przedtem nie zauważyłam.
- Rany, przecież czyściłem? - zdziwił się Pawełek. - Trzepałem z kurzu przez okno chyba z godzinę! Ta nasza matka całkiem nie ma co robić, dom się wali, a ona plecy ogląda! Ty, popatrz, ale draka! Zmora się też obudziła.
- Cały świat się obudził - odparła Janeczka z przekonaniem. - Jak jej teraz pomachamy przed nosem mordą upiora, to już wreszcie powinna się załamać...
15

Głęboka, bezwietrzna, czarna noc panowała nad światem, kiedy Janeczka i Pawełek, po tysięcznych trudach, przeszkodach i ostrożnościach przekradali się wreszcie do okienka na strychu zmory. Mordę upiora, zniesioną po dachu niczym najcenniejszy kryształ, Pawełek-czule piastował w objęciach, z konieczności tylko dając ją Janeczce do potrzymania. Niosła za to wędkę z kołowrotkiem. Haczyk był już porządnie przyczepiony do szczątków ogonka dyni, a papier do zaklejania dziury przygotowany. Załatwili to ostatnie w swoim pokoju, przy świetle lampy, po czym zdążyli nawet przebrać się z powrotem w nocną odzież i ranne kapcie, żeby zatrzeć wszelkie ślady.
Skradając się na palcach, porozumiewając szeptem i przyświecając tylko jedną latarką, dotarli do okienka, otworzyli je i wyjrzeli. Umieszczone było tak, że pod nim znajdowała się już ściana budynku, nie zaś dach, który zasłaniałby widok. Balkon babci był niżej i z boku, natomiast wprost pod nim, na parterze, odgrodzone całym piętrem, czekało okno zmory.
Pawełek zapalił świeczkę we wnętrzu mordy i czym prędzej zalepił największy otwór przygotowanym papierem. Zalepił trochę krzywo, pozostała wąska szczelina, ale klej istotnie łapał bardzo szybko i nie udało mu się już tego poprawić.
- Co tam! - szepnęła przejęta i zdenerwowana Janeczka. - Tyle może być, nie szkodzi. Żeby się tylko nie urwała... Pawełek jeszcze raz sprawdził haczyk.
- Trzyma się na mur. Aby jej tylko wiatr nie zgasił. Janeczka niespokojnie wyjrzała przez okienko.
- Chyba nie ma wiatru...
Pawełek niecierpliwie odsunął ją od okienka, wypchnął przez nie dynię i z największą ostrożnością zaczął ją spuszczać, przytrzymując odkręcający się kołowrotek. Janeczka obok, półprzytomna z emocji, właziła mu na wędkę. Obejrzał się na nią.
- Zgaś tę latarkę! - zażądał gniewnie. - Żeby nic więcej nie świeciło, tylko morda!
Janeczka posłusznie zgasiła latarkę i usiłowała wepchnąć się w ciasne okienko razem z Pawełkiem. Świecąca niesamowitym blaskiem morda upiora, wirując z wolna wokół swej osi, zjeżdżała majestatycznie w dół.
- Zejdź mi z tej wędki, jak rany! - szepnął Pawełek, spocony z przejęcia. - Potem ją wysunę, ale teraz muszę trafić z bliska do jej szyby.
- Chyba już? - odszepnęła niespokojnie Janeczka. - Mnie się wydaje, że już...
Pawełek próbował ocenić wysokość.
- Nie wiem, czekaj, posłuchajmy, w co puknie. W szybę czy w mur...
Delikatnie poruszył wędką. Wokół panowała najdoskonalsza cisza. Upiorne widmo odpłynęło powoli w dal, po czym zbliżyło się do ściany budynku. Pawełek, zaniepokojony, pośpiesznie wysunął wędkę dalej. W kompletnej czerni trudno było zorientować się w odległości, wysunął ją trochę za daleko, widmo znów odpłynęło.
- O Boże! - szepnęła zniecierpliwiona Janeczka. - Wyceluj wreszcie...!
Pawełek, zgrzany, zdenerwowany, w okropnym napięciu walczył z przeraźliwie długą żyłką. Każdy najmniejszy ruch powodował jej kołysanie się w jakimś nieprzewidzianym kierunku. Morda upiora wykonywała powolny, majestatyczny pląs, to zbliżając się, to oddalając, płynąc także na boki w jedną i drugą stronę.
Po szaleńczych wysiłkach Pawełkowi udało się wreszcie prawie ją unieruchomić. Znów poruszył żyłką najdelikatniej w świecie. Świecące zjawisko w dole znów odpłynęło, po czym zbliżyło się i w doskonale nocnej ciszy dzieci wyraźnie usłyszały puknięcie w szybę. Obydwoje wstrzymali oddech, Pawełek znieruchomiał.
Morda upiora odpłynęła, wróciła, puknęła w szybę. Odpłynęła, wróciła, puknęła. Pawełek poruszył wędką, morda odpłynęła, wróciła, puknęła mocniej...
Szczęk otwieranego na dole okna zaskoczył ich tak, że aż podskoczyli. Morda właśnie wracała. W sekundę potem ciszę rozerwał straszliwy, przeraźliwy, krew w żyłach mrożący krzyk, jakiś brzęk, rumor i znów krzyk...
Pawełek mimo woli poderwał wędkę.
- No, zobaczyła! - mruknął z bezgraniczną satysfakcją. Morda nieco szybciej popłynęła trochę w dal, a trochę ku górze. Janeczka zaniepokoiła się.
- Nie do góry! - zawołała szeptem. - Na bok! Niech odfrunie bardziej w bok! O tak, bardzo dobrze!
Pawełek w pośpiechu kręcił kołowrotkiem na wysuniętej wędce, morda płynęła ku nim, mijała piętro...
Drugi straszliwy krzyk zabrzmiał zupełnie nieoczekiwanie, jak echo tamtego, nieco krótszy, stłumiony, ale nie mniej przeraźliwy!
- Rany...! - przeraził się Pawełek. - Babcia...!!! 
Janeczka przeraziła się tak samo.
- Zabieraj!!! Do góry zabieraj, więcej do góry, żeby nie widzieli, dokąd leci!
- Nie świeć jeszcze! O rany, ręce mi się trzęsą!
Upiorne widmo wionęło ku górze, Pawełek zrezygnował z kołowrotka, ciągnął żyłkę ręką, wepchnąwszy wędkę do wnętrza. Walnął Janeczkę w goleń. Usłyszał szczęk otwieranych drzwi balkonowych, za wszelką cenę musiał zgasić mordę, zanim ktokolwiek mógłby stwierdzić, że upiór zniknął na strychu.
- Odsuń się! - syknął na siostrę. - Zabierz te nogi! Muszę zdmuchnąć...!
Dmuchnął potężnie, kiedy dynia była jeszcze na zewnątrz. Zdążył w ostatniej chwili. Sądząc z dźwięków, ktoś wyszedł na balkon, zapewne dziadek, na szczęście nic już nie mógł zobaczyć. Strych pogrążony był w egipskich ciemnościach, światła zapalały się na piętrze i na parterze.
Pawełek po omacku wciągnął dynię z powrotem do wnętrza i poczuł, że cały oplatany jest żyłką. Spróbował uwolnić chociaż jedną rękę i nogę.
- Zamknij to okno - szepnął do Janeczki. - Tylko cicho!
- Nic nie widzę - odszepnęła rozpaczliwie Janeczka. - Czekaj, nie leź po ciemku, bo się o co przewrócisz!
- Nie lezę przecież, ta żyłka mi się tu plącze! Ty, domacaj się wędki i kołowrotka! I pokręć trochę, za dużo mam tego...
W okropnym pośpiechu, w kompletnych ciemnościach, macając wokół siebie, zdołali wreszcie dobrnąć do drzwi. Otworzyli je ostrożnie i wówczas buchnął na nich gwar z dołu.
- Cała rodzina tam się kotłuje, pod drzwiami babci - szepnęła Janeczka, nadsłuchując z niepokojem. - Jak my teraz zejdziemy? Pawełek na razie miał inne zmartwienia.
- Zapal tę latarkę, jak rany, bo nie widzę kłódki! Tylko zasłoń! I poświeć mi, muszę odczepić haczyk! Nie wiem, co zrobić z ojca wędką...
- Mordę schowamy w lochach, wędka też się zmieści. Nie będzie widać. Jutro odniesiesz na dół!
Zapalenie światła było wykluczone, nieco blasku padało tylko z dołu, z klatki schodowej. Ciemności utrudniały wszystko w nieznośnym stopniu. Miotając się jak w ukropie, potykając się, usiłując działać bezszelestnie, poukrywali wreszcie dowody rzeczowe i mogli zająć się sytuacją na dole. Pawełek przechylił się przez poręcz.
- Co się tam dzieje? Biją się, czy co...?
Janeczka nadstawiła ucha. Gwar wydał jej się cichszy niż poprzednio i jakiś przytłumiony.
- Cała rodzina w pokoju babci - zawyrokowała. - Teraz, prędzej, mamy okazję!
W holu pierwszego piętra przerazili się śmiertelnie, ktoś pędził z parteru na górę. Przez chwilę nie wiedzieli, co robić, chować się gdzieś czy uciekać z powrotem na strych. Nie zdążyli podjąć żadnej decyzji, na schodach ukazał się pan Chabrowicz, nie zwrócił na swoje dzieci żadnej uwagi i wpadł do pokoju babci. Z ulgą wsunęli się czym prędzej zaraz za nim.
W pokoju babci panowało dantejskie piekło.
- Mamo, uspokój się już! - wołała stanowczo ciotka Monika. - Więcej kropli nie dostaniesz! Dałam ci końską dawkę!
- Ja umrę na serce! - szlochała babcia, siedząc w fotelu. - To jest nawiedzony dom...! Nawiedzony!!!
- No i cóż takiego, że straszy, co to szkodzi! - wywodził Rafał. - Wielkie rzeczy, nikogo jeszcze nie udusiło!
- Musiało się mamie przyśnić... - podsuwała pani Krystyna.
- Nic jej się nie przyśniło, ja też to widziałem! - upierał się dziadek. - Poleciało ku górze...
- No dobrze, ale co to było? - zniecierpliwiła się ciotka Monika.
- Nie wiem, pewnie ptak. Może sowa. Wcale nie mam zamiaru umierać przez to na serce.
- Bo ty jesteś nieczuły brutal! - załkała rozdzierająco babcia. Ciotka Monika zauważyła nagle pana Romana.
- Roman, no i co to było? - wykrzyknęła żywo. - Czemu ona się tak darła?
Wszyscy natychmiast odwrócili się do pana Chabrowicza, nawet babcia przestała szlochać i spojrzała na niego z zaciekawieniem. Pan Roman miał wyraz twarzy pełen zakłopotania i niesmaku.
- Coś jej pukało do okna, a potem zionęło na nią ogniem - wyjaśnił z nieskrywaną odrazą. - Stanowczo twierdzi, że zionęło na nią ogniem i dopiero wtedy krzyknęła. Na mamę nie zionęło ogniem?
- Jakim ogniem, synku, co ty bredzisz? - zniecierpliwił się dziadek.
- Nie wiem, jakim ogniem, powtarzam, co mówiła...
- Jeszcze mi tylko ognia brakowało! - przerwała gwałtownie babcia. - Niczym nie zionęło, wystarczył sam widok!
- Jak na babcię nie zionęło, to dlaczego babcia krzyczała? - spytał i dezaprobatą Rafał.
Pan Chabrowicz był zirytowany w najwyższym stopniu.
- Ptak pewnie leciał albo jakiś papier, a ta idiotka narobiła alarmu. Wiatr podrywa różne rzeczy...
- Zdaje się, że w ogóle nie ma wiatru - zauważyła ostrożnie pani Krystyna.
- Wszystko jedno! Coś mogło spaść z drzewa!
- No, ale mówisz, że pukało jej w szybę? - zainteresowała się ciotka Monika.
- To nie ja tak mówię, tylko ona - sprostował pan Chabrowicz. - W szybę mogła puknąć spadająca gałązka. Wyrwała ją ze snu i tyle.
- To nie było podobne do żadnego ptaka ani gałązki! - zaprotestowała z oburzeniem babcia. - Świeciło własnym światłem!
- Pewnie sputnik z obcej galaktyki - podsunął życzliwie Rafał. 
Ciotka Monika skrzywiła się potępiająco.
- W każdym razie to nie powód, żeby wyrywać ze snu cały dom przeraźliwym wrzaskiem. Nie o tobie mówię, tylko o niej - dodała pośpiesznie, widząc wyraz twarzy babci. - Ty krzyknęłaś wtórnie.
- Jestem zdania, że to po prostu histeryczka - zawyrokował pan Chabrowicz. - Ogniem zionęło, rzeczywiście...! Jeszcze może piekielnym?
- Nie wiem, czy to nie była z jej strony zwyczajna złośliwość - powiedziała z niechęcią pani Krystyna. - Dalszy ciąg tych głupich szykan. Nic nie widziała, tylko zrobiła przedstawienie, żeby nam zawracać głowę po nocy.
Babcia, która już zaczynała się uspokajać, zdenerwowała się na nowo.
- No więc co, uważacie, że ja mam halucynacje?! Wyraźnie widziałam jak leci i świeci...
- Babci zaszkodziło nieodwracalnie - szepnął Rafał z troską. - Zaczyna mówić wierszami...
Ciotka Monika z naganą pokręciła głową.
- Ja bym się na twoim miejscu nie przyznawała do takich wizji - rzekła konfidencjonalnie. - To niepoważne.
- No właśnie - podchwycił dziadek. - W duchy wierzysz?
- Przecież widziałam...!!! - krzyknęła z gniewem babcia.
- No to co? - powiedziała nagle Janeczka bardzo stanowczo.
- Ja bym wam radziła w ogóle się do tego nie przyznawać. Przed naszymi oknami nic nie latało...
- Przed moimi latało...!!!
Janeczka uspokajająco pomachała babci ręką przed nosem.
- Babciu, lepiej nie - powiedziała ostrzegawczo. - Lepiej mów, że nic nie widziałaś. Nikt nic nie widział i tylko ona ma halucynacje. Ty lepiej nie miej halucynacji, bo po co ci to? Niech ona ma.
Nagła cisza zapanowała w pokoju. Wszyscy zdumionym wzrokiem spojrzeli na Janeczkę, prezentującą sobą obraz najdoskonalszej niewinności.
- Co takiego...?! - wyrwało się panu Romanowi, zaskoczonemu niebotycznie.
- Co? - powiedziała niepewnie babcia. - Halucynacje, mówisz...?
- No właśnie - potwierdziła Janeczka.
- Nic nie widziałaś. Dziadek też nic nie widział. Nikt nic!
- Ja się chętnie wyprę - oznajmił natychmiast dziadek. - Nic nie widziałem.
Państwo Chabrowiczowie trwali w lekkim oszołomieniu. Rafał patrzył na Janeczkę z wyraźnym podziwem. Babcia poruszyła się niespokojnie, w wyrazie twarzy ciągle miała trochę niepewności.
- No wiecie... - rzekła z wahaniem. - To znaczy, że ona ma przywidzenia? Bo co do mnie, to nie wiem... Jak się w nocy człowiek zerwie, to Bóg wie, co może zobaczyć... Może ja rzeczywiście wcale tego nie widziałam...?
Pani Krystyna odzyskała nagle zdolność ruchu i wszelkie władze umysłowe. W tym pokoju rozgrywały się sceny, jej zdaniem, gorszące. Pomyślała, że ciąży na niej święty obowiązek kształtowania charakterów potomstwa i zrobiło jej się jakoś trochę słabo, a trochę gorąco.
- Dzieci, idźcie spać! - zażądała dość rozpaczliwie. - Babcia już się uspokoiła i wszystko w porządku. Proszę iść na dół i do łóżek! Ja tam potem do was zajrzę.
- Jasne, że nie widziałaś - przekonywała babcię z wielkim zapałem ciotka Monika. - Przestraszyłaś się, jak ona wrzasnęła, i tyle. Każdy się przestraszył...
Pani Krystyna stanowczym gestem wypchnęła swoje dzieci do holu. Przelotnie zdziwiło ją tylko, że wcale nie protestują...
- Rany, ale kosmiczna draka! - powiedział z uciechą Pawełek, zamykając za sobą drzwi ich pokoju na dole. - Że też trafiło na babcię...
- Ale wyszło bardzo dobrze - pochwaliła zadowolona Janeczka.
- Tego ognia nigdy w życiu bym nie wymyśliła. Myślisz, że jej naprawdę zionęło?
- A bo ja wiem? Otworzyła okno. Może, jak otworzyła okno, to się zrobił przeciąg i ta świeca buchnęła większym płomieniem?
- Możliwe. Kto jej kazał otwierać okno? Mogła sobie popatrzeć przez szybę.
- A pewnie, że mogła - przyświadczył Pawełek. - Zaraz się pcha do otwierania...
Janeczka wlazła do łóżka i porządnie przykryła się kołdrą.
- Ty, słuchaj, trzeba będzie rano schować mordę - przypomniała.
- Ona może zajrzeć do naszych lochów.
- Gdzie schować? - zaniepokoił się Pawełek i powstrzymał uklepywanie poduszki.
- Zabierzemy ją do naszego pokoju. I wepchniemy do szafy. Na dno. W naszej szafie grzebać nie będzie.
Pawełek ubił sobie dziwne kłębowisko pod głową.
- Dobra - zgodził się. - Chociaż lepiej byłoby ją zanieść z powrotem na strych, ale ja już teraz nie włażę...
Ułożył się wygodnie, przykrył, ale po chwili uniósł się i oparł na łokciu.
- Ty, słuchaj - powiedział trochę niespokojnie. - Dlaczego zełgałaś, że przed naszym oknem nic nie latało?
- Żeby przekonać babcię - odparła Janeczka spokojnie. - Poza tym nie zełgałam.
- Jak to, nie? Przecież dobrze wiemy, że latało! 
Janeczka wzruszyła ramionami pod kołdrą, po czym uniosła się i energicznie popukała palcem w czoło.
- Gdzie, przed naszym oknem? Masz źle w głowie! Przecież nasze okno jest od całkiem innej strony!...
- Aaaaa...! - powiedział Pawełek i uspokojony ułożył się do snu.

W parę minut później do pokoju państwa Chabrowiczów zapukała ciotka Monika.
- Jeszcze nie śpicie? - spytała wchodząc i zamykając za sobą drzwi. - Można wam przeszkodzić?
- Oczywiście! - odparła pani Krystyna, która nawet nie zdążyła się jeszcze położyć. - A co...?
Ciotka Monika wydawała się trochę nieswoja i bardzo tajemnicza.
- Słuchajcie - wyznała. - Ja mam pewne podejrzenia...
- Mianowicie? - zainteresował się pan Chabrowicz i usiadł na łóżku. - Jakie podejrzenia?
Pani Krystyna patrzyła pytająco.
- Dość głupie, przyznaję - powiedziała ciotka Monika z lekkim zakłopotaniem. - Ale tak mi się zalęgło... Pomyślcie sami. Mama z taką pewnością siebie mówiła, że naszej sąsiadce szybko znudzi się mieszkać z nami... No i zaraz potem coś na nią zionie ogniem...
- Na litość boską...?!- krzyknęła zdumiona pani Krystyna zduszonym głosem. - Podejrzewasz, że to zorganizowała...?
- Coś w tym rodzaju. Niekoniecznie zaraz podejrzewam, ale tak mi jakoś chodzi po głowie...
- Oszalałaś chyba...
- Czekaj, czekaj - przerwał pan Chabrowicz z wielkim zajęciem.
- To nie jest takie głupie... To znaczy głupie jest całkowicie, ale może ma jakiś sens. Mama rzeczywiście była taka pewna...
- No właśnie! - podchwyciła ciotka Monika. 
Pani Krystyna wzruszyła ramionami.
- Toby przecież sama nie krzyczała! - zauważyła krytycznie.
- Mogła krzyczeć dla niepoznaki. Żeby odsunąć od siebie podejrzenia.
- I tak łatwo zrezygnowała z tych wizji - mruknął pan Roman, zamyślony.
Pani Krystyna spoglądała na niego i na ciotkę Monikę wręcz z przerażeniem. Zdawało jej się, że obydwoje oszaleli.
- Ależ i tak nikomu nie przyszłoby do głowy podejrzewać mamę! - wykrzyknęła ze zgorszeniem.
- Okazuje się, że jednak przyszło - odparła zagadkowo ciotka Monika.
- No dobrze, a te nocne ryki? Też podejrzewacie mamę, że ryczy nocami?
- Dlaczego nie? Wprowadza taką panikę na tle walenia się domu, który przecież stoi spokojnie, że chyba to też jest obliczone na efekt, nie?
- Wiesz, że ty chyba masz rację - przyznał pan Chabrowicz, patrząc na siostrę z wielkim zainteresowaniem. - Rzeczywiście, wszystko pasuje! Mama dość często miewała osobliwe pomysły...
- Ten zaliczyłabym do wyjątkowo udanych - mruknęła pani Krystyna, ochłonąwszy już nieco z oszołomienia i zaskoczenia. W pierwszej chwili myśl, że jej teściowa płoszy uciążliwą sąsiadkę, zionąc na nią ogniem i wydając z siebie po nocach nieludzkie ryki, wydawała się z goła obłąkana i nie do przyjęcia. Teraz powoli zaczynała do niej przywykać.
- W każdym razie nie możemy się przyznać do żadnych podejrzeń - powiedziała żywo ciotka Monika. - Nic nie wiemy i niczego się nie domyślamy.
- No, to jasne - potwierdził pan Chabrowicz. - Mama mogłaby się obrazić i zniechęcić, a to byłaby niepowetowana strata. Niech kontynuuje tę swoją działalność, byle skutecznie.
- Ciekawe, jak ona to robi... - szepnęła nieco zaintrygowana pani Krystyna.
- Wszystko jedno! W to już lepiej nie wnikać!
- Znaczy, nie puszczamy pary z ust i udzielamy mamie cichego błogosławieństwa? - podsumowała ciotka Monika.
- Tak jest - zgodzili się państwo Chabrowiczowie prawie równocześnie. - Nie puszczamy! I udzielamy!...
W tym samym czasie w pokoju babci wciąż jeszcze panowała atmosfera emocji. Dziadek usiłował zasnąć, ale babcia uporczywie rozpamiętywała sensacyjne wydarzenia i słuchacz był jej niezbędny. Po raz czwarty wyrwany z błogiego zapadania w sen, dziadek się troszkę zdenerwował.
- Moja droga, dajże mi już z tym spokój! - poprosił z wyrzutem. - Ja mam jutro od rana poważne i trudne ekspertyzy. Pozwólcie mi się nieco przespać!
- A właśnie, te twoje ekspertyzy! - przypomniała sobie babcia. - Wiedziałam, że mam ci coś ważnego do powiedzenia! Słuchaj, bo potem mogę znów zapomnieć. Ja mam podejrzenia.
- Co masz? - zdziwił się dziadek.
- Podejrzenia.
- Jakie znowu podejrzenia?
Babcia zrobiła się nagle bardzo tajemnicza.
- Co do tej twojej afery. No tej, znaczkowej.
- To nie moja afera - zaprotestował dziadek żałośnie. - Daję ci słowo, że ja tych fałszerstw nie popełniam! 
Babcia niecierpliwie machnęła ręką.
- Wszystko jedno - rzekła stanowczo. - Mnie się tak jakoś skojarzyło. .. Słuchaj, ta nasza sąsiadka dostaje podejrzane i tajemnicze paczki.
Dziadek uniósł głowę i spojrzał na babcię, sądząc, że źle słyszy. Wiedział już, że zasnąć mu się tak łatwo nie uda.
- Jak to, podejrzane i tajemnicze...?
- No tak. Od jakiegoś obcego listonosza. I to tak, żeby tego ludzkie oko nie widziało. Do rąk własnych. Spotyka się z nim na ulicy.
- Skąd to wiesz? - zdumiał się dziadek.
- Pies powiedział - odparła babcia bez namysłu. 
Dziadek usiadł na łóżku.
- Co takiego...?!
- Pies powiedział - powtórzyła babcia. - Bardzo wyraźnie. 
Dziadek zatroskał się głęboko. Przechylił się ku babci i przyłożył jej rękę do czoła. Objawy, jego zdaniem, były wielce niepokojące.
- Moja kochana, czy ty czasem po tym wstrząsie nie dostałaś gorączki...?
- Daj mi spokój z gorączką, jaki wstrząs, przecież nic nie widzieliśmy! - zniecierpliwiła się babcia. - Nie łap mnie tu za głowę, tylko słuchaj! Mówię ci, że pies... zresztą, wszystko jedno! Mówię ci, że ona dostaje paczki. Podejrzane. A ty mówisz, że jest afera, jakaś tam. I nie wiadomo, kto i gdzie coś tam chowa. Ja nie wiem, tu afera, a tu paczki, może to ma coś wspólnego? Jedno i drugie tajemnicze i podejrzane. Może byś się tak zainteresował?
Dziadek przez chwilę czuł się kompletnie oszołomiony.
- Czekaj, zaskoczyłaś mnie... Jesteś pewna tych paczek?
- Najpewniejsza w świecie! - wykrzyknęła babcia z żalem.
Dziadek wahał się, usiłując zebrać myśli. Informacja wydawała mu się wielce osobliwa, uszczęśliwiono go nią w środku głębokiej nocy i nie bardzo wiedział, co z tym fantem zrobić. Niepewnie patrzył na głęboko poruszoną i ożywioną babcię.
- No, czy ja wiem... - zaczął. - To może być bzdura...
- Co proszę? - nastroszyła się babcia. - Bzdura?
- To jest, chciałem powiedzieć, zbieg okoliczności - poprawił się dziadek pośpiesznie. - Ale oczywiście, jakoś delikatnie można byłoby to sprawdzić... No dobrze, zainteresuję się. Wspomnę o tym milicji, która tam u nas urzęduje. Tylko nie licz na to, że będę rzucał na ludzi jakieś nieuzasadnione podejrzenia!
- A kto ci każe rzucać? Trzeba tylko zbadać, czy to nie ma jakiegoś związku. Bo może ma...?
- Może ma - zgodził się dziadek, wyraźnie widząc, że z protestów nie wyniknie w tej chwili nic dobrego. - Dobrze, zbadam. Nie ja zbadam, tylko oni. A teraz, na litość boską, pozwólże mi spać!
- A śpij sobie - odparła babcia z urazą, postanawiając przypomnieć mu o tym jeszcze rano. - Nie wiem, jak można spać w obliczu takich podejrzanych rzeczy... Żeby ci się to wszystko przyśniło!
W pół godziny potem dom, wypełniony wszechstronnymi i urozmaiconymi podejrzeniami, zapadł wreszcie w głęboki, spokojny sen...
16

Zniecierpliwiona i zdenerwowana Janeczka czekała w domu na Pawełka, który spóźniał się zupełnie wyjątkowo. Miała do niego mnóstwo sensacyjnych interesów. Po pierwsze, zrobiła spis tajemnic i opracowała je w kolejnych punktach. Wahała się właśnie, czy ma do nich dołożyć niepojęte zniknięcie haków do karniszy, czy też nie. Haki tkwiły w pochylonym dachu szopy, ale o tym wiedziały tylko dwie osoby, ona i Pawełek, reszta rodziny zaś skłonna już była dopatrywać się w zjawisku cech nadprzyrodzonych. Babcia twierdziła stanowczo, że w tym nawiedzonym domu nie tylko straszy, ale także kradnie, a matka i ciotka Monika jakoś dziwnie łatwo się z nią zgadzały. Szukały tych haków niemrawo i bez przekonania, rzucając na siebie wzajemnie ukradkowe spojrzenia i gdyby nie to, że Janeczka z najdoskonalszą pewnością wiedziała, gdzie są, byłaby skłonna mniemać, że to one same gdzieś je ukryły w sobie znanych celach. Z której by strony nie spojrzeć, istniała w tym jakaś tajemnica.
Po drugie, zmora wyszła na spacer i znów odebrała paczkę od swojego listonosza. Spotkała się z nim za skrzyżowaniem, specjalnie tam poszła, bo w furtce twardo stała babcia i przyglądała się jej nachalnie, impertynencko i bez żadnego wychowania. Sama tak to określiła, dodając jeszcze z rozgoryczeniem, że przez tę obrzydliwą babę zordynarnieje doszczętnie, bo kilka tygodni temu takie nietaktowne natręctwo byłoby dla niej nie do pomyślenia, a teraz - co?!
Po trzecie, Pawełek miał się spotkać ze swoim znajomym milicjantem, zapewne już się spotkał, niewątpliwie uzyskał ważne wiadomości i najwyższy czas, żeby i ona te wiadomości uzyskała. Na ich podstawie z pewnością wymyśli się coś nowego, co wszystkie sprawy potężnie pchnie do przodu!
Okropny rumor w drzwiach wejściowych i w holu obwieścił przybycie Pawełka. Do holu wyjrzała z kuchni babcia.
- Pawełek, nogi...! - zawołała ostrzegawczo. - Co tak późno, przecież miałeś tylko o jedną lekcję więcej niż Janeczka?
- Tak mi wyszło - odparł Pawełek niecierpliwie, szurając byle jak butami po wycieraczce. - Społeczna praca.
- Chodźże, zjesz coś...
- Nie teraz. Teraz nie mam czasu. Jeszcze mam tę społeczną pracę. Pewnie aż do obiadu!
Janeczka czekała w pokoju, pełna napięcia. Wyczuła, że coś się musiało przytrafić. Pawełek wpadł jak bomba.
- Ty, słuchaj! - krzyknął, niebotycznie rozgorączkowany. - Chodź prędko! Ale draka, o rany, jeszcze takiej nie było! Janeczka nie traciła czasu, zerwała się od razu.
- Co się stało? Gdzie byłeś! - spytała, pośpiesznie zmieniając buty i zdzierając z wieszaka kurtkę.
- Milicja mnie trzymała... - zaczął Pawełek z przejęciem.
- Cicho! - syknęła Janeczka natychmiast. - Babcia usłyszy! Na dwór...!
- Przeczytali ten szyfr - kontynuował Pawełek już przy furtce. - Maglowali mnie na wszystkie strony, sierżant Gawroński i jeszcze jeden, prawdziwy kapitan, chociaż po cywilnemu. Całkiem równy facet. Mówię ci, oni nic kompletnie nie wiedzą, ciemni jak tabaka w rogu! My więcej wiemy. Powiedziałem, że im nic nie powiem, dopóki się nie naradzę z tobą. Chodź prędko, oni tam na nas czekają!
- Zaraz - powiedziała Janeczka i zatrzymała się. - Tak, to na nic. Nie będę leciała jak ślepa komenda. Muszę się zastanowić.
- No dobra, ale oni tam czekają! - zniecierpliwił się Pawełek.
- No to co? - odparła zimno Janeczka, nie ruszając się z miejsca.
- Czekają, to czekają, trudno. A w ogóle powiedz po kolei, a nie jak babcia. Co było na naszym szyfrze? Jaka to książka? O co cię maglowali?
Pawełek rozejrzał się dookoła.
- Teraz ty pytasz o wszystko naraz - zauważył z niezadowoleniem. - Jeszcze gorzej niż oni. Dobra, powiem ci po kolei, ale chodźmy stąd, bo nas babcia złapie. Możesz się zastanawiać na ulicy.
- No owszem, na ulicy mogę - zgodziła się łaskawie Janeczka. - Gdzie czekają?
- W radiowozie. Parę ulic dalej, koło Malczewskiego. Kazałem im tu nie podjeżdżać, żeby babcia nie zobaczyła. Od razu uwzględnili.
- Bardzo rozsądnie - pochwaliła Janeczka. - Widocznie mają olej w głowie. No, teraz mów po kolei. Jak to było?
Zatrzymali się w doskonałym miejscu, przy bramie cudzego ogrodzenia, gdzie podmurowanie wystawało dostatecznie, żeby można było na nim przysiąść. Gęste krzaki z cudzego ogrodu wyrastały na ulicę i pomimo braku liści osłaniały nieco przed ludzkimi oczami. W każdym razie nie mogła ich dojrzeć ani babcia, ani ci z radiowozu.
Pawełek nie wdawał się we wstępy, od razu przystąpił do zasadniczej relacji.
- Ten kapitan był razem z sierżantem, czekali na mnie pod szkołą - zaczął z ożywieniem. - Powiedział, że przeczytali nasz szyfr...
- No i jaka to była książka? - przerwała Janeczka.
- Nigdy w życiu byś nie zgadła! Cennik znaczków zagranicznych na siedemdziesiąty czwarty rok. 
Janeczka aż podskoczyła.
- Coś podobnego! Przecież dziadek to ma, mogliśmy sami przeczytać!
- Nie przyszło nam do głowy - westchnął z żalem Pawełek. - Oni zgadli przez to „poi” i numer. Te tam tysiąc sześćset ileś. To jest numer polskiego znaczka w katalogu, na którym jest Wilanów. Pałac. I ten bandyta tam napisał, że chce się spotkać w Wilanowie...
- W pałacu...?! - wykrzyknęła z niedowierzaniem Janeczka.
- Nie, w knajpie. Tak napisał. Że czeka w knajpie w każdy piątek, od siedemnastej do dwudziestej w tym polskim znaczku. Znaczy, w Wilanowie.
Janeczka słuchała w okropnym skupieniu, myśląc intensywnie.
- Ty, słuchaj! - przerwała znów, poruszona i przejęta. - Ale on przecież wydrapał ten znaczek na naszym samochodzie!
- Co...? - spytał, nieco zaskoczony. - No tak, rzeczywiście... Czekaj ...
- No co? - popędziła go Janeczka.
- Czekaj, bo mnie już coś przychodziło do głowy, jak oni pytali. Już prawie zgadłem. Niech sobie przypomnę... A! Już wiem! Jak to, przecież on się mógł spotkać z tym drugim. Ty miałaś rację, ich jest dwóch!
- Od początku mówiłam, że ich jest dwóch!
- No właśnie. Więc on rzeczywiście napisał ten list do tego drugiego, żeby się z nim spotkał, ale nic z tego nie wyszło, bo myśmy zabrali kartkę. Milicja całkiem tego nie rozumie, bo nie wie, że to myśmy ją zabrali. Ten drugi to chyba ten, co drapał.
- Ten, co miał czarne pazury i placek za uchem? - upewniała się Jameczka.
Pawełek energicznie kiwnął głową.
- No ten. I baranią gębę. Nie mogli się spotkać i on drugi raz napisał do niego list. Na samochodzie. Wydrapał mu znaczek i godzinę. Pamiętasz? Też było siedemnaście-dwadzieścia. Więc ten już zrozumiał, że ma tam siedzieć i czekać na niego w tej knajpie od siedemnastej do dwudziestej.
- Którego dnia? - zaciekawiła się Janeczka. - Też w piątek?
- Nie wiem - odparł Pawełek z wahaniem. - Piątku nie wydrapał, nie? Więc może siedział codziennie.
- Możliwe - zgodziła się Janeczka po namyśle. - Widocznie nie ma nic do roboty.
- W końcu na pewno się spotkali - ciągnął Pawełek. - No i tego kapitana okropnie to zaciekawiło...
- Zaraz - przerwała Janeczka bardzo energicznie, bo korespondencja złoczyńców wydawała się jakaś nieuporządkowana. - Ja jeszcze nie rozumiem. Nie wiem, skąd on wiedział, że ma napisać list na samochodzie naszego ojca. Ten z pazurami drapał pierwszy...
Pawełek wpadł jej w słowa.
- I to, co wydrapał, to też był pewnie szyfr. Tamten przeczytał i już wiedział, że może mu przesłać odpowiedź. Zamazał szyfr i doskrobał swoje.
Janeczka zastanawiała się bardzo głęboko. Wyobraziła to sobie. Osamotniony złoczyńca z czarnymi pazurami, pozostawiony bez wieści, drapie na samochodzie zaszyfrowane wezwanie do swojego wspólnika. Wspólnik czyta. Pojmuje, że zaistniało nieporozumienie, i czym prędzej wysyła odpowiedź, czyli wskazuje miejsce i termin spotkania, złoczyńca czyta, jedzie do Wilanowa i czeka. Owszem, tak mogło być, zaczynało jej pasować.
- No dobrze, rozumiem - zgodziła się. - Tylko jeszcze nie wiem, skąd ten z pazurami wiedział, że tamten przeczyta jego szyfr. Przecież to jest nasz samochód.
Nieubłagana logika Janeczki zmuszała do wnikliwego myślenia. Jeśli wykluczało się zmowę złoczyńców z ich ojcem, sprawi rzeczywiście wymagała rozważenia.
- Mnie się wydaje, że on go musi widywać - powiedział z namysłem Pawełek. - On jest tam, gdzie ojciec jeździ.
- Jak się zastanowimy, gdzie ojciec jeździ, to już będziemy wiedzieli, gdzie on jest! - powiedziała Janeczka z ożywieniem i nadzieją.
- No pewnie - przyświadczył Pawełek. - Ja wiem, gdzie ojciec jeździ. Do warsztatu, do stacji benzynowej na Wisłostradzie, do siebie do pracy, do matki biura, do ciotki Moniki...
- I do PKO, i na Służewiec po te jakieś rury, i do Łomianek do warsztatu stolarskiego, i do sklepu z drewnem na Gałczyńskiego... 
Zamilkli obydwoje.
- Trochę dużo tego - zauważył Pawełek po chwili nieco smętnie.
- Mamusia mówiła, że mu podrapali na parkingu przed biurem - przypomniała Janeczka niepewnie.
- To co, to ten bandyta pracuje u ojca w biurze?! - zgorszył się Pawełek.
- No nie... Ale może tam mieszka. I przez okno widzi, jak ojciec ustawia samochód...
- Coś ty, na Żeraniu by mieszkał?! Tam są same fabryki! Znaczy te... budynki produkcyjne!
Obydwoje znów zamilkli, oddając się intensywnej pracy umysłowej. Janeczka wierciła obcasem dziurę w szparze między płytami chodnika, Pawełek obgryzał paznokcie.
- Mieszkać, to on tam nie mieszka - pomrukiwał. - Chyba że pracuje...
- Może mieszkać koło stacji benzynowej - powiedziała w zadumie i Janeczka. - Albo na Służewcu. Nie, tam też są budynki produkcyjne. Albo w Łomiankach...
Jakieś wspomnienie mignęło jej nagle w głowie.
- Czekaj! - powiedziała pośpiesznie. - Czekaj, ten samochód... Jak Chaber go wywęszył w nocy, to on przyjechał samochodem...
Pawełek zerwał się z podmurowania i wykonał kilka wspaniałych skoków.
- Ha! - ryknął triumfalnie. - I ten samochód był z Łomianek! On jest z Łomianek! A ten z pazurami musiał wiedzieć, że tamten jest z Łomianek!
Rozpromieniona Janeczka kiwała głową tak długo, aż zaplątała się włosami w gałęzie. Wówczas przyszła jej na myśl następna wątpliwość.
- No, tak, tylko nie wiem, skąd wiedział, że ojciec tam jeździ, do tego warsztatu stolarskiego?
- Tego to ja też nie wiem - odparł Pawełek po namyśle i usiadł znów na podmurowaniu. - Ale milicja go złapie i zapyta. 
Janeczka dla odmiany pokręciła głową.
- Ja myślę, że to było inaczej - zadecydowała. - Ten z Łomianek zobaczył w Łomiankach nasz samochód i rozpoznał, bo go tu przecież widział, wtedy kiedy łaził po dachu. Parę razy łaził i za każdym razem widział. W nocy ojciec ustawia go przed bramą, bo przecież cały wjazd do garażu jest zawalony i brama się nawet nie otwiera. No więc widział. I widział, że ten z pazurami też tu łazi...
- Po dachu? - zainteresował się Pawełek.
- Nie wiem, może i po dachu. Chaber na niego nie warczy, więc nie wiadomo na pewno. No i ten pierwszy wydrapał coś dla tego drugiego, bo nie mógł się na niego doczekać w tym Wilanowie. Pewnie coś małego. Ten z pazurami zobaczył to i prędko napisał swoje, wtedy tamten odczytał to coś i też odpisał od razu.
- Jak to było coś małego, to może nie zamazał? - ożywił się Pawełek. - O rany, trzeba było porządniej obejrzeć ten samochód!
- Nic straconego, jeszcze możemy obejrzeć. Ojciec polakierował tylko ten podrapany kawałek na drzwiczkach i nic więcej. Jeśli było coś małego gdzie indziej, to zostało. Sprawdzimy, jak wróci.
- Rany, to my już wszystko wiemy...! - wykrzyknął Pawełek, zdumiony nagle i pełen podziwu.
- No pewnie - przyznała Janeczka bez przekonania. - Ja jeszcze nie wiem, co on zabrał ze strychu. I co to znaczyło, ten dwór i dym. I w ogóle nie wiem, po co oni piszą do siebie szyfry na kartkach i na samochodach, zamiast zwyczajnie przyjść do siebie do domu albo zatelefonować, albo wysłać list pocztą...
- A, właśnie! - przypomniał sobie Pawełek. - Ten kapitan mi to wytłumaczył. Po pierwsze, to są przestępcy i muszą udawać, że się w ogóle nie znają, bo inaczej zostaną od razu złapani. A po drugie, to oni nie mają do siebie kompletnie żadnego zaufania i wcale nie znają swoich adresów ani nawet nazwisk. I jak się nagle stracą z oczu, to potem muszą robić rozmaite sztuki, żeby się poznajdywać. I dlatego ten kapitan tak mnie maglował, żebym wszystko powiedział, bo milicja chce ich znaleźć i połapać. Słuchaj, musimy mu o tym powiedzieć.
- Jeszcze się nad tym nie zastanowiłam do końca - odparła Janeczka z wielką stanowczością. - Co mu już powiedziałeś?
- Nic. Tylko tyle, że ta kartka z szyfrem jest przepisana, prawdziwą mamy w domu. Daliśmy mu przepisaną, żeby nie zginęła. Poza tym nic, nawet o tym samochodzie z Łomianek mu nie powiedziałem, bo wolałem przedtem naradzić się z tobą.
- Bardzo dobrze. Od samochodu zaraz by doszli do strychu. Do strychu nie możemy się przyznać za żadne skarby świata.
Pawełek aż się wstrząsnął na samą myśl o czymś podobnym.
- Pewnie, że nie. Rany, co by się działo w domu...! Janeczka uściśliła nieco przewidywania.
- Od razu by zgadli, że to myśmy ryczeli - rzekła tonem ponurego proroctwa. - I że morda upiora też jest nasza. I jeszcze jakby się dowiedzieli, że właziliśmy w nocy po dachu...
Zamilkła. Pawełek złapał oddech.
- Musielibyśmy uciec z domu - stwierdził zamyślony. - Wcale nie chcę teraz uciekać z domu.
- Ja też nie. Mamusia dostałaby ataku i mogliby nam odebrać Chabra...
- Nie mów! - przerwał Pawełek gwałtownie. - Głupia jesteś, jeszcze wymówisz w złą godzinę! To co robimy?
- Nic - odparła Janeczka po dość długiej chwili wpatrywania się w dal. - Trudno, nie możemy nikomu nic po wiedzieć. Niech sobie milicja sama zgaduje.
- Sami nie zgadną do końca świata - mruknął Pawełek i umilkł.
Siedzieli na podmurowaniu ogrodzenia, oparłszy się łokciami na kolanach, w nastroju dość posępnym. Pawełek na nowo przystąpił do obgryzania paznokci. Efekt rozmyślań nie przypadł mu do gustu, nie podobała mu się ta okropna konieczność zachowania bezwzględnej tajemnicy. Już miał nadzieję, że pomogą milicji wyłapać tych jakichś odrażających opryszków, że dzięki temu sami usłyszą, co za zbrodnie owi złoczyńcy popełnili, że może nawet wezmą udział we wspaniałej akcji bojowej, już zaczynał być dumny i z siebie, i z siostry, i czuł na sobie blask chwały. Teraz miał wrażenie, że coś im się marnuje. Tyle wykryli, tyle zdziałali, i co? Miałoby z tego nie być żadnego pożytku...?
- Ty, słuchaj - zaczął niepewnie, trącając Janeczkę. 
Janeczka nie zmieniła pozycji, nadal siedziała zapatrzona w przeciwległą stronę ulicy.
- No co? - spytała niechętnie.
- Ja nie wiem, czy tak będzie dobrze - powiedział Pawełek z wahaniem. - Ten kapitan tłumaczył, że oni mają okropnie poważną sprawę i tych bandytów wcale nie mogą połapać. Powiedział, że moglibyśmy im nadzwyczajnie pomóc.
- No, owszem - przyznała Janeczka nieco zgryźliwie. - To widać. 
Pawełek kręcił się niespokojnie.
- No więc... Tego... Przecież nie możemy im tak całkiem nie pomóc! Jak takie sobki.
Janeczka nie odpowiadała jeszcze dość długo, bo ją męczyła myśl, że coś tu nie jest w porządku.
- No, nie... - przyznała z oporem. - Całkiem, to nie...
- Więc właśnie. Poza tym ja im dałem słowo, że wrócę do tego radiowozu. Z tobą. I że powiem coś więcej. I że przyniosę tę prawdziwą kartkę z szyfrem...
- O Boże, jakie potworne komplikacje! - zirytowała się Janeczka i wyprostowała gwałtownie, opierając plecy o żelazne pręty. - Już się zastanowiłam, że nie możemy w ogóle nic powiedzieć, a teraz muszę się zastanawiać na nowo, żeby im jednak powiedzieć! Coś okropnego!
- A do tego jeszcze mamy rękawiczkę! - dokończył Pawełek z rozpędu.
Janeczka była niezadowolona ze wszystkiego, z siebie, z brata, z milicji, i w ogóle z całej sytuacji.
- Zapomnieliśmy zabrać i kartkę, i rękawiczkę - powiedziała gniewnie. - Kartka jest w prawej szufladzie na dole, pod zeszytem do śpiewu, a rękawiczka w wazonie na szafie. Leć do domu! I żeby cię tylko babcia nie zobaczyła!
Pawełek zerwał się bez słowa i popędził galopem. Przez czas jego nieobecności Janeczka rozmyślała z niezwykłą intensywnością, co doprowadziło ją do pewnych kompromisów. Znalazła coś w rodzaju wyjścia.
- Zastanowiłam się - rzekła, kiedy Pawełek, zdyszany, powrócił z dowodami rzeczowymi. - Oddamy im to i powiemy, że rękawiczkę znaleźliśmy obok kartki z szyfrem. Powiemy o samochodzie z Łomianek. Powiemy o drapaniu na naszym i powiemy, że Chaber warczał na rękawiczkę i na tego z Łomianek. O strychu nie powiemy ani słowa.
Pawełek słuchał uważnie i zgadzał się z nią, ale miał jeszcze niejakie wątpliwości.
- A jak nas będą pytać, gdzie była ta kartka i ta rękawiczka, i skąd się wzięliśmy przed domem o szóstej rano, i skąd się wziął ten z Łomianek...?
Janeczka była już całkowicie zdecydowana.
- Powiemy im uczciwie, że nie powiemy. I tak się dosyć dowiedzą. Jak powiemy, że Chaber warczał, to od razu będą wiedzieli, że rękawiczkę zgubił ten z Łomianek. To im całkiem wystarczy, i wcale nie muszą wiedzieć o strychu, bo strychu nie trzeba łapać.
Pawełek doznał niebotycznej ulgi. Oczywiście, że Janeczka miała rację, powiedzą dosyć, a nie zdradzą najważniejszego.
- Ja bym nawet wolał, żeby oni nigdy w życiu tego strychu nie oglądali - wyznał.
- Bo co? - zainteresowała się Janeczka.
- No, bo tam są takie dziwne rzeczy. Wiesz, ta maszyna do tortur... Mogą się przyczepić do całej rodziny za tych przodków złoczyńców.
Przypuszczenie miało w sobie pewien sens, dość złowrogi.
- Myślisz...? - zaniepokoiła się Janeczka.
- No!
- Możliwe... To tym bardziej nie możemy powiedzieć o strychu!
Na nowo odzyskawszy energię i zapał, Pawełek podniósł się z podmurowania. Już mu się zaczęło śpieszyć do udzielania sensacyjnych informacji.
- Dobra - zadecydował. - Znaczy, mówimy tylko całą resztę. Wszystko, co wiemy, a co do strychu, to trudno. Obejdą się. Idziemy do tego radiowozu...
17

Kapitan, oczekujący w radiowozie razem z sierżantem Gawrońskim, nie tracił nadziei, że jasnowłosy chłopiec wróci, tak jak obiecał. Oczywiście doskonale wiedział, gdzie Pawełek mieszka, ale nie chciał wywierać na niego żadnej presji. Wolał uzyskać współpracę całkowicie dobrowolną, z doświadczenia znając trudności, jakie nastręcza przesłuchiwanie młodocianych świadków. Sytuacje, w których młodociani świadkowie z własnej inicjatywy zgadzają się współdziałać z milicją, są znacznie korzystniejsze i osiąga się wtedy nieporównywalnie lepsze rezultaty. Zorientował się już, że posiadane przez Pawełka wiadomości są nad wyraz cenne, mogą nadzwyczajnie ułatwić prowadzenie trudnej i skomplikowanej sprawy, czekał więc cierpliwie, podtrzymywany na duchu przez sierżanta Gawrońskiego. Obaj nastawili się z góry, że to oczekiwanie może potrwać dość długo, i zachowywali filozoficzny spokój.
Trwało rzeczywiście dość długo. W końcu jednak u wylotu ulicy ukazała się grupa złożona z dwojga dzieci i psa, zbliżająca się do radiowozu krokiem zdecydowanym i bez wahania.
Kapitan postanowił wspiąć się na szczyty dyplomacji. Zaszyfrowana kartka, dotychczas lekceważona i dopiero wczoraj odczytana przez milicyjnych specjalistów, pasowała jak ulał do rozwikływanej przez niego, wyjątkowo nieprzyjemnej, afery, zagmatwanej i zakonspirowanej tak dokładnie, że w ogóle nie wiadomo było, z której strony się do niej dobrać. Za wszelką cenę musiał się dowiedzieć wszystkiego, co z ową kartką miało jakikolwiek związek. Był to dla niego w tej chwili najważniejszy ślad.
Z wielką uwagą i w milczeniu wysłuchał zwięzłej, treściwej i raczej krótkiej relacji, w której główną rolę grała nie kartka, lecz pies. Pies informował, iż osobnik, pochodzący z Łomianek i dysponujący samochodem marki trabant, zgubił rękawiczkę i zostawił zaszyfrowaną kartkę! Pies rozpoznał, że w sprawie bierze udział dwóch osobników, którzy ze sobą wzajemnie korespondują. Pies zawiadomił o przybyciu tego z Łomianek i doprowadził do samochodu. Dziwne, że pies nie odczytał szyfru.
- Waszemu psu wierzę bez zastrzeżeń - oświadczył kapitan, z sympatią spoglądając na piękne zwierzę, które po dokładnym obwąchaniu radiowozu grzecznie usiadło obok swej pani. - Robi wrażenie solidnego i uczciwego. Ale, wiecie, jego sprawozdanie ma pewne luki... Na przykład ten szyfr. Mam nadzieję, że go pamiętacie?
- Ten pierwszy? - upewniła się Janeczka. - Ten na drzwiczkach, zamazany?
- Właśnie ten.
Pawełek prychnął z niesmakiem.
- Też...! Pewnie, że pamiętamy.
- Najpierw wydrapał DWÓR... - zaczęła Janeczka.
- Przejz „ó” kreskowane - podkreślił Pawełek.
Kapitan czym prędzej wyjął notes i otworzył na czystej stronie.
- Czekajcie, wy będziecie mówić, a ja to odtworzę. Więc dwór, tak? Drukowanymi literami?
- No właśnie - potwierdziła Janeczka, patrząc mu na ręce, i pilnując, czy dobrze pisze. - O, właśnie, tak! Tylko trochę to było koślawe.
Potem narysował strzałę. Do góry. O, tak, bardzo dobrze. I przy tej strzale, też u góry, malutkimi literkami dopisał DYM.
- Co...?! - wyrwało się kapitanowi.
- Dym - powiedział Pawełek z lekkim zakłopotaniem. - No, my też uważamy, że to głupie, ale nic nie poradzimy. Tak napisał.
Kapitanowi zrobiło się gorąco, bo jedna z najważniejszych tajemnic stanęła nagle przed nim otworem. Prawie nie mógł uwierzyć w swoje szczęście!
- Dym - powtórzył, zaskoczony i wzruszony. - Coś podobne go!
- Nie wiemy, co to znaczy - zakomunikowała Janeczka. - Pan wie?
Kapitan ocknął się ze swego chwilowego roztargnienia i wrócił do aktualnej rzeczywistości.
- Proszę?... A, owszem. To znaczy nie wiem, czy wiem, ale domyślam się.
- Niech pan nam powie! - zażądał czym prędzej Pawełek.
- Zaraz, nie tak prędko, ja też się muszę nad tym zastanowić. Wróćmy jeszcze do tego waszego nocnego gościa. Ja też uważam, tak jak wy, że jest on z Łomianek. Co on robił w waszym ogrodzie?
- Nic nie robił - odparła Janeczka zgodnie z prawdą, bo też istotnie złoczyńca ogrodem się nie zajmował. - Uciekał przez dziurę.
- No dobrze, niech będzie, że uciekał, ale zanim zaczął uciekać, coś przecież musiał robić. Po coś przyszedł. Po co?
- My uważamy, że szukał tej swojej rękawiczki - oznajmił Pawełek. - Zobaczył, że ją zgubił, i szukał.
- Albo może chciał sprawdzić, czy ten drugi zabrał jego list - uzupełniła Janeczka ostrożnie, niepewna, czy nie wkracza na grunt cokolwiek niebezpieczny.
Kapitan zorientował się już, że tu właśnie leży sedno rzeczy. Informacji, gdzie znaleziono zaszyfrowaną kartkę, Pawełek odmówił. Wydarcie jej z niego siłą wydawało się niewykonalne. Tymczasem dla kapitana dokładne zbadanie owego miejsca, w którym przestępca zostawiał listy i gubił szczegóły garderoby, było absolutnie niezbędne, stanowiło podstawę całego dalszego działania. Coś tam znajdowało się w tym ich ogrodzie takiego, co koniecznie chcieli ukryć, a co było jednakowo interesujące dla wszystkich osób zamieszanych w sprawę. Bezwzględnie musiał uzyskać tę wiadomość, bez niej w ogóle nie mógł ruszyć z miejsca.
Janeczka i Pawełek grzecznie czekali na dalsze pytania. Kapitan zastanawiał się, co z tym fantem zrobić.
- Szkoda, że nie chcecie mi powiedzieć, gdzie znaleźliście ten list i tę rękawiczkę! - westchnął tak szczerze i głęboko zmartwiony, że Pawełkowi zrobiło się przykro.
- To nie to, że nie chcemy! - zaprotestował żywo. - Nie możemy! Słowo panu daję, że nie możemy.
- Dobrze, rozumiem, że nie możecie - zgodził się kapitan. - Ale powiedzcie mi przynajmniej, dlaczego nie możecie!
Pawełek zawahał się, Janeczka rozmyślała przez chwilę.
- Bo to się nie może wykryć, że myśmy tam byli - rzekła wreszcie z niechęcią.
- Gdzie? - spytał szybko kapitan.
Na Janeczkę takie podstępy nie działały.
- Tam, gdzie była ta kartka i ta rękawiczka - odparła zimno.
- Uczciwie się przyznajemy, że nie możemy tego powiedzieć - dodał Pawełek tonem lekkiej urazy.
Kapitan twardo postanowił nie stracić ani cierpliwości, ani nadziei, ze uda mu się w końcu osiągnąć jakieś porozumienie z opornymi, a za razem bezcennymi pomocnikami. Dalsze dyplomatyczne pytania posoliły mu pojąć, że w razie wykrycia tajemnicy wybuchłaby straszliwa rodzinna awantura.
- A nie dałoby się tak zrobić, żebym ja się dowiedział, a cała rodzina nie? - spytał trochę niepewnie.
Myśl była nowa, należało ją rozważyć. Janeczka i Pawełek zastanawiali się przez chwilę, kapitan patrzył na nich ze skrywanym niepokojem i cichą nadzieją.
- To i tak nic by panu z tego nie przyszło - zawyrokowała wreszcie Janeczka.
- Dlaczego? - zaprotestował kapitan. - Mógłbym obejrzeć to miejsce...
- Właśnie nie - przerwał Pawełek. - Nic z tego. Tego miejsca w ogóle nie da się obejrzeć.
Kapitan poczuł, że zaczyna go ogarniać coś w rodzaju rozpaczy. Co za jakąś okropną kryjówkę znalazł sobie ten obrzydły bandyta i jakim cudem te niesamowite dzieci tam dotarły?!
- O, jak rany - jęknął mimo woli. - Dlaczego się nie da obejrzeć?! 
Dzieci były zakłopotane. Usiłowały odpowiedzieć na pytanie, równocześnie nic nie wyjaśniając. Janeczka gorączkowo myślała.
- Bo ono jest... - zaczęła z wahaniem - niedostępne.
- Jak niedostępne, skoro ten facet tam był! - zdenerwował się kapitan. - Jeżeli zgubił rękawiczkę i zostawił kartkę, to musiał być, nie?
- On był, bo on jest element - wyjaśnił Pawełek. - Ale pan nie może łazić tam, gdzie włażą różne elementy.
- I w ogóle on był w nocy, jak nikt nie widział - poparła brata Janeczka.
- Ja bym też ewentualnie mógł w nocy...
- No co pan...? - zgorszył się Pawełek. - To bandyci zakradają się w nocy, a nie milicja!
Kapitan zreflektował się pośpiesznie, szybko gasząc błysk żalu, że nie przedstawił się rodzeństwu jako bandyta.
- No rzeczywiście, masz rację - przyznał ze skruchą. - Tak mi się wypsnęło. Wiecie, że to okropne. W ogóle nie macie pojęcia, ile ja będę miał przez to trudności. Co ja powiem moim współpracownikom i moim szefom? Że nie mam pojęcia, gdzie znaleziono najważniejsze dowody rzeczowe? Wyleją mnie z pracy. Każą mi iść się dowiedzieć i nie wracać bez tego. I co?
Pawełek zakłopotał się, w sercu zaległo mu żywe współczucie. Kapitan był ciężko i uczciwie zmartwiony, ponadto miał rację. Zupełnie nie wiedział, jak by mu tu pomóc. Janeczka poczuła się również zatroskana sytuacją.
Kapitan zastanowił się i zaczął z innej beczki.
- Słuchajcie, porozmawiajmy rozsądnie - zaproponował. - Wiecie, ja naprawdę liczę na waszą pomoc, bo już widać, że bez was i bez waszego psa w ogóle nie dałbym sobie rady. Cała ta historia jest bardzo trudna i skomplikowana, i powiem wam, o co chodzi, bo może wspólnie znajdziemy jakieś wyjście. Podejrzewam tych ludzi, że popełniają wielkie oszustwa i kradzieże...
- I zbrodnie? - zainteresował się słuchający w skupieniu Pawełek.
- Możliwe, że i zbrodnie - dołożył kapitan, z niepokojem myśląc, że wszystko co mówi, jest właśnie nagrywane na taśmie magnetofonowej i te zbrodnie będzie musiał jakoś wykasować. - Koniecznie musimy ich złapać i udałoby nam się to wszystko, owszem, ale przy waszej pomocy. Zrozumcie, ja muszę obejrzeć to miejsce, gdzie znajdowała się kartka. Tam mogą być jakieś ślady. Takie ślady są szalenie ważne, stanowią dowód rzeczowy, a poza tym dzięki nim można stwierdzić, czy to chodzi właśnie o to przestępstwo, czy o coś innego...
- Jakie przestępstwo? - przerwał nieufnie Pawełek.
- No, to, które oni popełniają...
- A co oni popełniają? - przerwała z kolei Janeczka.
Kapitanowi przyszła do głowy straszna myśl, że w przesłuchaniach te dzieci są lepsze od niego. Nie dadzą się niczym wyłgać, nie popuszczą, niczego nie przeoczą. Powinno się je napuścić na najbardziej zatwardziałych przestępców... Westchnął sobie z całego serca.
- Koniecznie chcecie to wiedzieć?
- Koniecznie! - odparła Janeczka z nadzwyczajną energią. 
Kapitan podjął decyzję.
- No dobrze, powiem wam. Mam do was zaufanie. Oczywiście nie wolno o tym nikomu mówić, ale sam widzę, że umiecie trzymać język za zębami. Posłuchajcie zatem. Wiecie coś o znaczkach? O filatelistyce?
Nie spodziewał się odpowiedzi i zdziwiło go, że dzieci zgodnie wydały z siebie pełne politowania prychnięcie.
- No pewnie, że wiemy - mruknął Pawełek.
- Skąd?
Pawełek ze wzgardliwą wyższością wzruszył ramionami.
- Nasz dziadek jest ekspertem od znaczków już pięćdziesiąt sześć lat! - odparł dumnie.
Kapitan poczuł się nieco zaskoczony, ale ucieszyło go, że wobec tego połowę wyjaśnień ma z głowy.
- To bardzo dobrze. Powinniście zatem zrozumieć...
- Już wiem! - przerwała nagle Janeczka. - To oni fałszują te nadruki na Hondurasie!
Kapitana jej domyślność łupnęła jak obuchem. Usiłował właśnie znaleźć taką formę wyjaśnień, która nie zdradziłaby tajemnicy służbowej. Janeczka najspokojniej w świecie wygłosiła tę tajemnicę pełną piersią i zupełnie bez ogródek.
- Skąd wiesz?! - zaniepokoił się.
- Dziadek mówił. Mówił, że znaleźli takie sfałszowane znaczki i że jest wielka afera. W Centrali Filatelistycznej.
- I jeszcze mówił, że były rozmaite wielkie kradzieże - dodał Pawełek z ożywieniem.
- I mówił, że nikt nie wie, kto to robi - uzupełniła Janeczka. - Pan już wie, że to oni? Ten z Łomianek i ten z pazurami? Skąd pan to wie?
Kapitan ochłonął z zaskoczenia i odzyskał równowagę. Bystrość tych dzieci wydawała mu się nieco przerażająca, ale zarazem pozwalała żywić nadzieję, że ich pomoc okaże się nader użyteczna. Tym bardziej należało dojść z nimi do porozumienia.
- A proszę bardzo, mogę wam to wyjaśnić - rzekł uprzejmie. - Ten szyfr... No, sami chyba łatwo zrozumiecie. Jeśli ktoś posługuje się katalogiem filatelistycznym i numerami znaczków po to, żeby napisać tajemniczy list, to znaczy, że musi mieć coś wspólnego z filatelistyką. A ja tu mam od pewnego czasu do rozwikłania wielką aferę filatelistyczną. Dziwne byłoby, gdybym sobie tego nie skojarzył i nie zaczął się tym interesować, prawda? Natomiast wcale nie wiem, czy tymi przestępcami, których szukam, są właśnie oni, ci dwaj...
- No a jak?! - wykrzyknął z oburzeniem Pawełek. - To bandyci!
- Musi pan ich zaaresztować i już! - zadecydowała Janeczka.
- Dobra - zgodził się kapitan. - Zaaresztuję. I co im udowodnię? Dzieci nagle zamilkły i zagapiły się na niego.
- Jak to...? - bąknął niepewnie Pawełek.
- No tak - powtórzył kapitan z lekkim rozgoryczeniem. - Co im udowodnię? Że napisali kartkę do siebie? To nie jest karalne.
- I podrapali samochód! - zauważyła Janeczka.
- Mogą dostać wyrok za chuligaństwo. Ale o znaczkach nie będzie w nim ani słowa. I co?
Janeczka straciła rezon, poczuła się bezradna. Pawełek gapił się na kapitana jak sroka w gnat i widać było, że nic nie myśli. W niczym nie pomoże.
- No, ale... - powiedziała niepewnie. - No, ale... Oni się zakradli...
- Możliwe. Gdzie?
- No, tam... No, to musi pan... Musi pan ich złapać na gorącym uczynku!
Pawełek ocknął się ze swojej bezmyślności.
- Musi pan znaleźć tę drukarnię - radził. - I magazyn. Dziadek mówił, że oni mają.
- O, właśnie! - podchwyciła Janeczka. - Dziadek mówił, że wszystko mają pochowane. Trzeba ich złapać i niech powiedzą, gdzie!
- Doskonały pomysł - pochwalił zgryźliwie kapitan. - Ja ich spytam, a oni powiedzą, że nie powiedzą. Dokładnie tak jak wy. - I co?
- My nie jesteśmy przestępcami! - zaprotestowała Janeczka ze śmiertelnym oburzeniem.
- Oni na razie też nie - odparł kapitan spokojnie i dobitnie. - Dopóki im nie udowodnię przestępstwa, dopóty nie są przestępcami. Mogą się skradać, pisać kartki, gubić rękawiczki, szaliki, buty i kapelusze, ciągle nie stają się przez to przestępcami. Muszę im udowodnić, że fałszują i kradną znaczki i dopiero wtedy mogę ich aresztować. A wy nie chcecie mi w tym pomóc.
- Jak to, nie chcemy?! - oburzył się Pawełek. - Chcemy! Mówimy wszystko, z wyjątkiem jednego!
- No tak, ale to jedno jest dla mnie akurat najważniejsze. Uczciwie wam mówię, że nie dam sobie rady bez tego...
Westchnął tak ciężko i z tak bezgranicznym przygnębieniem, że Janeczkę aż coś ukłuło w serce. Był w tej chwili prawie tak nieszczęśliwy jak Chaber na schodach. Nie mogła tego znieść.
- No, niech pan się tak nie martwi... - powiedziała pocieszająco i trochę żałośnie.
- A co, mam się cieszyć? Że mi się cała robota wali? Pawełek pokręcił się jak na rozżarzonych węglach. Też nie mógł tego znieść.
- O rany, no ja nie wiem... - wystękał. -Ty, słuchaj...
- My byśmy panu powiedzieli - zaczęła Janeczka, okropnie zakłopotana. -Ale... No. tego... 
Kapitan się nieco ożywił.
- Mogę wam przysiąc uroczyście, że nikomu tego nie zdradzę - oświadczył z zapałem. - Przy świadku. Sierżant będzie świadkiem. 
Pawełek machnął ręką.
- To nie o to idzie, że pan zdradzi...
- W ogóle nie może pan nie zdradzić - przerwała Janeczka ponuro. - Jak pan ma tam wejść, to już się nie obejdzie bez tego, żeby się wszyscy nie dowiedzieli.
- Od razu zgadną, że to my... - westchnął Pawełek.
- I stracimy wszystko - ciągnęła Janeczka tragicznym tonem. - Zgadną, że dom się wcale nie wali, i przepadnie nam morda upiora i pomieszanie zmysłów tej zmory...
Kapitan na nowo poczuł się oszołomiony. Przewidywane straty wyglądały co najmniej osobliwie.
- Czekajcie, rany boskie, zmory, morda upiora... Słuchajcie, czy wy tam macie jakiś grobowiec w tym ogrodzie? 
- Jaki tam grobowiec! - prychnął niechętnie Pawełek. - Jakbyśmy mieli grobowiec, toby w ogóle było łatwiej!
- Ja to panu zaraz wytłumaczę - powiedziała zgnębiona Janeczka.
- Bo to od początku było tak.
W dużym skrócie kapitan dowiedział się całej historii spadku, remontu, zamiany mieszkań i trudności, jakich przysparza ostatnia, pozostała w domu, obca rodzina. Słuchał z wielkim zainteresowaniem. Janeczka zapaliła się do tematu, opowiadając obrazowo i z wielkim przejęciem.
- No i ona za skarby świata nie chce się wyprowadzić - zakończyła. - Robi szykany. I w ogóle nie ma na nią sposobu.
- A tatuś od tego siwieje - podjął Pawełek. - Więc my ją chcemy wypłoszyć i dlatego robimy tak, żeby myślała, że dom się wali i że tam straszy.
- Ale to jest bardzo wielka tajemnica! - przypomniała ostrzegawczo Janeczka.
Co do tego kapitan nie miał żadnych wątpliwości.
- Jasne, że to tajemnica. Daję wam słowo, że nikomu o tym nigdy nie powiem! Szczególnie o upiorach, zmorach i mordach...
- No, a jak pan tam wejdzie, to już się wszystko wykryje i nic więcej nie będziemy mogli zrobić - podjęła znów Janeczka. - Walenie się domu całkiem nam przepadnie.
Kapitan całkiem nie mógł dojść, co za przedziwne miejsce stwarza im te wszystkie możliwości, które przepadną z chwilą spenetrowania go przez osobę postronną. Ogarnęło go zaciekawienie już nie tylko służbowe, ale także całkowicie prywatne.
- Rozumiem z tego, że wy tam wchodzicie po cichu? Jeżeli wy wchodzicie po cichu, to chyba i ja mogę, nie? 
Pawełek z powątpiewaniem pokręcił głową.
- Podrze pan sobie spodnie - przepowiedział ponuro. 
Kapitana nic nie mogło zniechęcić.
- Trudno, jeśli to jest niezbędne, odżałuję...
- Chyba, żeby nikt inny nie wszedł, tylko pan - powiedziała Janeczka, rozważając kwestię w skupieniu. - To znaczy nikt z naszej rodziny.
- To jest do załatwienia - podchwycił kapitan. - Ja i jeszcze jeden facet. Zgódźcie się na niego. On jest koniecznie potrzebny. To specjalista od badań śladów. Porządny człowiek i też umie utrzymać tajemnicę.
- I jeszcze musiałby pan obiecać, że nie będzie pan miał pretensji do rodziny o tych przodków - przypomniał sobie Pawełek.
- O jakich przodków? - zdumiał się kapitan.
- O przodków od tej maszyny do tortur, która tam stoi. Oni wszyscy już nie żyją...
- I w ogóle nikt z nas ich nie znał - dodała pośpiesznie Janeczka.
Kapitan osłupiał do reszty. Widział się już na prostej drodze, wiodącej do upragnionego celu, ale przeszkody, jakie go na tej drodze zaskakiwały, były wręcz niepokojące. Takich obiekcji w całej karierze nie wysuwali jeszcze żadni świadkowie. Poczuł, że za nic już nie wyrzeknie się wykrycia i obejrzenia owego zdumiewającego, niezwykłego, niedostępnego miejsca, nawet gdyby nie postała w nim nigdy noga żadnego przestępcy.
- No, co? - spytał Pawełek, patrząc na siostrę. - Powiemy mu? Janeczka wahała się jeszcze.
- No, czy ja wiem... 
Kapitan nie wytrzymał.
- Słuchajcie, obiecuję wara uroczyście, z ręką na sercu i przy pełnoletnim świadku, że stanę na głowie, żeby się nic nie wykryło! - przysiągł z zapałem. - Nie będę się czepiał żadnych przodków ani żadnej maszyny! Ukryję zmorę, mordę, upiora, ruinę domu i wasz udział. Podrę sobie spodnie. Podrę nawet dwie pary, tylko na litość boską powiedzcie wreszcie, gdzie to jest?!
- No, co...? - powtórzył niecierpliwie Pawełek. 
Janeczka zdecydowała się nagle.
- No dobrze. Ale pan nam za to powie, co to było, ten szyfr na naszym samochodzie. Ten z dymem.
- Zgoda. Powiem.
Janeczka westchnęła bardzo ciężko. Żal jej było tajemnicy, ale równocześnie argumenty kapitana przekonały ją całkowicie.
- No więc to jest na naszym strychu - rzekła konfidencjonalnie. 
Kapitan spodziewał się już Bóg wie czego, informacja zatem znów go zaskoczyła.
- Gdzie?! - spytał ze zdumieniem.
- Na naszym strychu - powtórzyła Janeczka. - W naszym domu.
- Na strychu starym - poprawił Pawełek. - Bo my mamy dwa strychy. I na ten stary nikt nie wchodzi, bo tam są żelazne drzwi, zamknięte na mur.
- I nikt ich nie otworzył już czterdzieści lat - uzupełniła Janeczka. 
Kapitan przez długą chwilę przyswajał sobie to, co usłyszał.
- To jakim cudem udało wam się tam wejść?! - krzyknął niemal z przerażeniem.
- Przez okno - odparł wyjaśniająco Pawełek. - To jest niewygodna droga. Po dachu szopy, tam są właśnie te haki do spodni. I potem po ścianie i po kracie i znów po dachu. On też tamtędy wchodził.
Kapitan ochłonął z zaskoczenia. Postanowił sobie, że nic go już więcej nie zdziwi, cokolwiek by usłyszał. Nie miał teraz czasu na uczucia, musiał się skupić i wyjaśnić możliwie jak najwięcej.
Janeczka i Pawełek już bez oporu informowali go, co znaleźli na strychu.
- Ależ tam są fantastyczne rzeczy! - wykrzyknął w końcu, szczerze zachwycony. - Toż to istny skarbiec!
- No pewnie - przyświadczył Pawełek. - W ogóle nam się nie udało obejrzeć jeszcze nawet połowy!
- Trochę tam ciemno, więc nie wszystko widać od razu - wyjaśniła Janeczka z żalem.
- Światła tam nie ma? - zainteresował się kapitan.
- Nie ma. Świecimy latarkami.
Kapitan zakłopotał się nieco i zaczął znów rozmyślać.
- To, wiecie, trochę komplikuje... Nie łatwiej by wam było wchodzić tymi drzwiami i mieć światło elektryczne?
- Pewnie, że łatwiej, ale tych drzwi nie da się otworzyć - rzekł Pawełek. - Już próbowałem. Nic z tego.
- Czekajcie, ja mam pomysł - ożywił się kapitan. - Milicja ma rozmaitych specjalistów, także i takich do otwierania drzwi. A jak byśmy tak otworzyli te drzwi? I zrobili światło?
Janeczka w pierwszej chwili gwałtownie zaprotestowała.
- No, co pan ...?! To od razu wszyscy się zlecą! I zobaczą, że to nie dom się wali, tylko ryczy ta maszyna od wroga!
- I że ten hurgot to kule! - dodał zaniepokojony Pawełek. Kapitan zamachał uspokajająco rękami.
- Zaraz, spokojnie, wszystko da się zrobić, tylko trzeba pomyśleć. Maszynę można ukryć, kule też. My to możemy załatwić. Wejdziemy, nie wpuścimy nikogo...
- Z wyjątkiem nas? - przerwała podejrzliwie Janeczka.
- Oczywiście, z wyjątkiem was. Pochowamy co trzeba, przeprowadzimy nasze badania i dopiero wtedy udostępnimy pomieszczenie. Tak się zresztą zazwyczaj postępuje, nie obudzimy żadnych podejrzeń. No i nie będziemy musieli drzeć spodni na dachu.
Rodzeństwo przez chwilę rozważało projekt. Owszem, wydawał się niezły, szczególnie na przyszłość miał swoje dobre strony.
- No dobrze, a co pan powie, jak spytają, skąd pan wie o naszym strychu? - spytał Pawełek z powątpiewaniem.
- Jak to co, po prostu, widzieliśmy, jak ten łobuz właził na strych po dachu, i dlatego musimy tam zajrzeć!
- Skłamie pan! - wykrzyknęła z naganą Janeczka.
- Nic podobnego! - zaprotestował natychmiast kapitan. - Opisaliście to tak obrazowo, że oczyma duszy widziałem to bardzo wyraźnie! Mogę przysiąc, że widziałem.
- Ha...!!!- ucieszył się nagle Pawełek. - Jak pan powie, że on właził, to już nic nie trzeba będzie chować! Całe walenie domu będzie na niego! I morda upiora też! Przecież nikt nie wie, ile razy on tam był! 
Janeczka uradowała się również i od razu doceniła myśl brata.
- Bardzo dobry pomysł! - pochwaliła. - Chociaż trochę szkoda, że przestanie się walić.
- No, wiecie - powiedział kapitan pocieszająco. - Ostatecznie, dla dobra społecznego...
- My to rozumiemy, że trzeba ponieść ofiary - przerwała Janeczka z godnością. - No więc dobrze, poniesiemy ofiarę. W ostateczności zostanie nam jeszcze pomieszanie zmysłów.
- Ty, a mordę upiora mamy w swoim pokoju! - przypomniał nagle Pawełek. - Wcale nie musi się wykryć!
- No, więc może być - zgodziła się Janeczka i odetchnęła. - To teraz pan nam powie, co było na samochodzie. Ten szyfr z dymem. Co to znaczy?
Kapitan spojrzał na nią i stropił się z lekka. Miał cichą nadzieję, że zapomną o jego obietnicy. Właściwie nie powinien zdradzać takich sekretów, ale znów z drugiej strony te straszne dzieci wykryły już bez mała połowę tajemnic śledztwa. Nagle zaciekawiło go, jak szybko dadzą sobie radę z następną zagadką, i postanowił spróbować.
- W ogóle dziwię się, że mnie o to pytacie - oznajmił. - Powinniście domyślić się sami. Ja wam najwyżej trochę podpowiem. Zobaczymy, czy wam się uda. Zgoda?
- Czy ja wiem.... - zawahała się Janeczka. - Bez Chabra?
- Dobra, zgadzamy się! - zadecydował Pawełek.. - Niech pan podpowiada!
- W porządku, jedziemy. Co najpierw wyskrobał?
- Najpierw dwór - odparł Pawełek bez namysłu.
- Co to jest dwór? - spytał kapitan. 
Pytanie zaskoczyło Pawełka.
- No jak to, co to jest... Dwór królewski.
- Królewski jest zamek - skorygowała Janeczka. - Dwór to taki duży dom na wsi. Dawno temu obszarnicy mieszkali we dworze.
- Bardzo dobrze - pochwalił kapitan. - Mamy dwór. Co było następne?
- Strzała - odparła Janeczka.
- Strzała do góry - poprawił Pawełek.
- Jeżeli strzała pokazuje do góry, to co może to oznaczać? - spytał kapitan.
- Strych! - wykrzyknęła Janeczka.
- Dach na tym dworze! - wykrzyknął równocześnie Pawełek.
- A co było napisane przy strzale?
- Dym - powiedziała Janeczka i natychmiast ożywiła się. - Wiem! Komin!
- Komin - ucieszył się Pawełek. - Musi być komin! Napisał mu, że coś we dworze na kominie! Kapitan pokiwał głową.
- No i proszę, jak łatwo wam poszło...
- Zaraz, to jeszcze nie wszystko! - zaprotestowała Janeczka.
- W jakim dworze? Gdzie on jest? I co we dworze na kominie? Napisał mu na tym kominie następny list?
- A, tego to ja sam jeszcze nie wiem - odparł kapitan trochę tajemniczo. - Trochę się domyślam, o jaki dwór tu chodzi, i przyznaję, że wy nie możecie tego wiedzieć. Jest w okolicach Warszawy taki zrujnowany, opustoszały dworek...
- Jeżeli zrujnowany, to ten komin jest nieczynny - przerwał energicznie Pawełek. - Schował coś w kominie! 
W mgnieniu oka ma Janeczkę spłynęło natchnienie.
- Ach...! - wykrzyknęła z przejęciem. - Zabrał wszystko z naszego kufra i schował w kominie! I zawiadomił go o tym! Tam jest schowek, ten magazyn, o którym mówił nasz dziadek!
Kapitan przeraził się śmiertelnie, przysięgając sobie w duchu, że za żadne skarby świata nie podda im już więcej żadnej myśli. Zgadywali stanowczo za dobrze! Spojrzał na jasnowidzące dzieci niemal z zabobonnym przestrachem udając, że nie słyszy, jak sierżant Gawroński tłumi chichot.
- Dosyć już, dosyć, poddaję się! - zawołał żałośnie. - Trochę za prędko zgadujecie, jak na moje potrzeby! Nie wiem, czy nie należałoby was zaangażować, żebyście sami przeczytali ten drugi szyfr!
- Jaki drugi szyfr? - zainteresował się Pawełek.
- No, tę drugą kartkę, którą od was dostaliśmy. Nasi specjaliści męczą się nad tym jak potępieńcy. Nie mogą dojść, jaką książką on się tym razem posłużył.
Pawełka na moment zatkało. Teraz on z kolei spojrzał na kapitana z przestrachem.
- Rany...! - jęknął niepewnie. 
Janeczka była odporniejsza.
- To niech pan im powie, żeby już się przestali męczyć - poradziła uśmiechając się życzliwie.
- Jak to...? - spytał kapitan, wbrew postanowieniom znów zaskoczony.
- Nie warto tego odczytywać. Nic takiego tam nie ma.
- Wy o tym coś wiecie?!
- No...owszem... - przyznała Janeczka z lekkim oporem. - Trochę...
- Dobra, ja powiem! - zdecydował się nagle Pawełek z determinacją. - Co tam! To myśmy napisali. Z literatury polskiej dla drugiej klasy liceum ogólnokształcącego. Żeby sprawdzić, czy nam wychodzi tak samo jak jemu.
- Miała wszystkie litery na pierwszej stronie - dodała Janeczka. Kapitanowi zabrakło głosu, a sierżant Gawroński prychnął dziwnie.
- Może pan to wyrzucić, ostatecznie - powiedziała Janeczka wspaniałomyślnie. - A my już musimy wracać do domu, bo zaraz mamy obiad.
Znieruchomiały kapitan siedział w radiowozie i patrzył jak oddala się od niego dwoje bardzo grzecznych dzieci i jeden, równie grzeczny, pies...
18

- W każdym razie odnosimy z tego jedną niewątpliwą korzyść - powiedział pan Chabrowicz w filozoficznej zadumie. - Przynajmniej otworzyli te drzwi na strych. Miałem zamiar załatwić to na samym końcu.
- Pomogli ci nadzwyczajnie, to fakt - przyznała ciotka Monika.
- Okazuje się, że sprawa wcale nie była prosta. Milicja męczyła się prawie cztery godziny.
- Dawne zamki były porządne - zauważyła marząco babcia.
Pomimo doskonałego funkcjonowania teraz już dwóch kuchni, cała rodzina zgromadziła się przy wieczornym posiłku w pokoju państwa Chabrowiczów. W domu nastąpiły wydarzenia zbyt sensacyjne, żeby można było nad nimi przejść do porządku dziennego tak zupełnie bez słowa. Wszyscy byli bardzo przejęci, zaintrygowani i zaciekawieni. Od nadzwyczajnie uprzejmego i równocześnie stanowczego kapitana milicji dowiedzieli się, że dom jest podejrzany, że stwierdzono zakradanie się doń jakiegoś obcego osobnika i że milicja musi natychmiast zbadać sprawę z pewnych względów, które są tajemnicą służbową. Nikt, rzecz jasna, nie nalegał na wyjawienie tajemnicy służbowej, ale wszystkich zgodnie ogarnęła nieprzeparta ciekawość, o co tu może chodzić i co z tego wyniknie.
Na wieść, że strych od wielu lat pozostaje zamknięty na głucho i domownicy nie potrafią go otworzyć, kapitan okazał grzeczne zdziwienie. Informacja, że z owej górnej części domu dobiegają dość przerażające odgłosy, znamionujące jakby katastrofę budowlaną, obudziła jego wyraźne zainteresowanie i tym bardziej postanowił tam się dostać. Oznajmił, iż owe odgłosy całkowicie potwierdzają podejrzenia milicji. Pan Chabrowicz skwapliwie wyraził zgodę na otwarcie drzwi strychu, uprzejmie tylko prosząc, żeby nie spowodowało to zbyt wielkiej ruiny, bo w kwestii wszelkich remontów jest już na skraju absolutnego wyczerpania nerwowego i materialnego i więcej nie mógłby wytrzymać. Kapitan okazał mu współczucie, zrozumienie i przyobiecał, że będą traktować drzwi tak delikatnie, jak tylko okaże się to możliwe.
Obietnica sprawiła, że zaraz nazajutrz po jego wizycie przez trzy i pół godziny mordowano się w pocie czoła z przeklętymi zamkami, starając się otworzyć je tak, żeby nic nie uszkodzić. Pełna współczucia, głęboko poruszona i bardzo zaciekawiona babcia z własnej inicjatywy częstowała zasapanych pracowników milicji kawą, herbatą i keksem, donosząc im tacę na strych. Dziękowali, posilali się z wdzięcznością i znów przystępowali do swojej katorżniczej pracy, mamrocząc pod nosem coś, czego babcia na szczęście nie dosłyszała.
W końcu drzwi stanęły otworem. Nikt z rodziny nie oglądał tego z bliska, chociaż wszyscy zdążyli już wrócić z pracy. Rafał usiłował podglądać ze schodów, ale stanowczo został poproszony o usunięcie się na niższe rejony budynku. Milicja weszła na strych, przebywała tam jakiś czas, po czym wyszła i oddaliła się, zamykając drzwi za sobą i zabezpieczając je naklejonymi paskami papieru. Nikt nie wiedział, co tam znaleźli, wszyscy widzieli, że wynieśli jakiś duży przedmiot, kapitan zaś uchylił rąbka tajemnicy o tyle, że przyznał się do sukcesu.
- Wspaniała historia! - rzekł do pana Chabrowieża, nie kryjąc wcale zadowolenia i satysfakcji. - Wszystko wyjaśnimy we właściwym czasie. Zabieramy ze sobą dowód rzeczowy, mam nadzieję, że nie jest to dla pana wielka strata. Pozwoli pan, że przyjdę jeszcze i jutro.
- Proszę bardzo - odparł pan Roman. - Nie wiem, co panowie zabierają, ale skoro nie było mi to potrzebne do tej pory, a ściśle biorąc, nawet nigdy w życiu, to sądzę, że i nadal nie odczuję żadnego braku...
W ten sposób, objawiwszy się znienacka, wielka sensacja wciąż przepełniała atmosferę domu w charakterze nie wyjaśnionej zagadki.
- Ciekawe, swoją drogą, co tam znaleźli - powiedziała w zadumie pani Krystyna. - Musieli mieć jakieś wielkie nadzieje, skoro opłacało im się robić tyle wysiłków. Co to może być?
- Wcale im nie wierzę - oświadczył stanowczo Rafał, opierając łokcie na stole i głowę na rękach.
- W co nie wierzysz? - zainteresowała się ciotka Monika.
- Że się tak użerali z naszymi drzwiami tylko dlatego, że widzieli na dachu jakiegoś oprycha. Ostatecznie, nic nam nie zginęło. Musieli podejrzewać coś konkretnego i okropnie jestem ciekaw, co. Zajrzałbym...
- Rafał...! Żebyś się nie ważył! - krzyknęła ciotka Monika. - I zdejmij łokcie ze stołu!
- Nie wygłupiaj się, zajrzysz, jak zdejmą pieczęcie - powiedział uspokajająco pan Chabrowicz. - Jeżeli przez blisko czterdzieści lat nikt się nie fatygował, żeby tam wejść, to widocznie nie ma tam nic ciekawego.
- Coś musi być, skoro milicja się zainteresowana - zauważyła pani Krystyna.
- Coś takiego dużego wynieśli, jakąś pakę, czy co - ciągnął w zamyśleniu Rafał. - Pewnie tam były zwłoki. Znaczy szkielet...
- Ale...! - przypomniała sobie babcia i odwróciła się do dziadka. - Słuchaj no, mój drogi, czyś ty im mówił o tych podejrzanych paczkach? Przez to całe zamieszanie zapomniałam cię zapytać!
- O jakich podejrzanych paczkach? - zaciekawiła się ciotka Monika.
Pawełek poruszył się niespokojnie, Janeczce zrobiło się gorąco, ujrzała, że babcia już otwiera usta...
- Babciu, poproszę konfitur!!! - wrzasnęła wielkim głosem. 
Rafał poderwał się, jak gromem rażony i od razu zdjął łokcie ze stołu.
- Czego się drzesz, jak rany, ja kiedyś przez ciebie ogłuchnę! - powiedział z niezadowoleniem. - Przecież ci stoją przed nosem!
- Ale ja poproszę konfitur z truskawek! - uparła się Janeczka, nieco już ciszej.
- Dziecko, co ty? - zdziwiła się babcia. - Przecież wolisz konfitury z wiśni? Wszyscy najbardziej lubicie konfitury z wiśni.
- Jej się zmienił gust, bo ona się starzeje - wyjaśnił pośpiesznie Pawełek.
- Konfitury z truskawek sto ją kredensie kuchni, w kredensie - powiedziała pani Krystyna z lekką irytacją. - Możesz je sobie przynieść, nie wymagasz chyba, żeby babcia za ciebie latała.
Ciotka Monika była bardzo zainteresowana.
- Mamo, o jakich podejrzanych paczkach mówisz?
- Zaraz - odparła babcia machnąwszy ręką i znów zwróciła się do dziadka. - Pytam się ciebie, czyś mówił?
Dziadek nie odpowiedział od razu, w zadumie pykał fajkę.
- Owszem - przyznał z ociąganiem. - Wspominałem...
- No i dlaczego nam nic nie mówisz?! - oburzyła się babcia. - Przecież to może mieć jakiś związek! Tu cała rodzina w głowę zachodzi, czego ta milicja może szukać, a ty nic!
Rafał zaciekawił się nadzwyczajnie.
- A co? Dziadku, popchnąłeś aferę?
- Rany, ta babcia to wszystko wygada - szepnął z rozpaczą Pawełek.
- Cicho! - odszepnęła Janeczka, czujnie wsłuchana w rozmowę. - Czekaj, wleźli teraz na dziadka. Może przejdzie ulgowo...
- Prosili mnie, żebym trzymał język za zębami, więc co mam mówić? - odparł dziadek z odrobiną niechęci. - Nie wiem, może ma jakiś związek, a może nie. Dowiemy się we właściwym czasie.
Roman, zdumiony, przyglądał się swoim rodzicom.
- Czy to ma znaczyć, że na naszym strychu szukają tych fałszerzy? - spytał niedowierzająco.
- Bardzo wątpię - powiedziała żywo ciotka Monika, zanim dziadek zdążył się odezwać. - Ostatecznie, mieszkamy tu już ładne parę tygodni. Żaden fałszerz nie wytrzyma paru tygodni w zamknięciu bez pożywienia.
- Może się żywią konserwami... - mruknęła zgryźliwie pani Krystyna.
- Albo może już zginęli śmiercią głodową - podsunął Rafał. - I milicja właśnie wyniosła ich zwłoki.
- Przestańcie bredzić! - zdenerwował się pan Roman. - W ogóle nie rozumiem, jakim cudem ktokolwiek mógłby się tam dostać! Okno zakratowane, a drzwi zamknięte!
- Nie mamy najmniejszego pojęcia, co się działo w tym domu, zanim się wprowadziliśmy - zauważyła rozsądnie pani Krystyna. - Ktoś z poprzednich lokatorów mógł tam coś robić.
- Wszyscy zgodnie twierdzili, że nic nie wiedzą o kluczu do tych drzwi! - zaprotestował pan Roman.
- O paru kluczach - poprawił Rafał. - Przyglądałem się, zanim mnie nie przepędzili. Tam są trzy zamki plus kłódka na żelaznej sztabie, do każdego potrzebny inny klucz. Razem cztery. Nielichy pęk żelastwa.
- Wszystko podobno zginęło tak dawno temu, że nikt nic nie pamięta - upierał się pan Chabrowicz.
Zamyślona babcia poruszyła się nagle i machnęła okularami.
- Czekajcie, bo mnie ciągle coś chodzi po głowie - rzekła żywo. - Tyś mówił, że oni coś tam na tych znaczkach drukują. A ja sobie przypomniałam, że coś takiego słyszałam. O jakiejś nielegalnej drukarni w tym domu... Kto mi o tym mówił? No, nie mogę sobie przypomnieć...
- Babcia Agaty - podpowiedziała półgłosem Janeczka. 
Babcia odwróciła się ku niej.
- Co...? A, właśnie! Tak, rzeczywiście. Rozmawiałam z babcią Agaty, tej koleżanki Janeczki, ona tu bywała w czasie okupacji...
- Agata...?! - zdumiała się ciotka Monika.
- Ależ nie, jej babcia! - odparła babcia niecierpliwie. - Jeszcze jako młoda kobieta. Już wiem, przypomniałam sobie! To byt zakonspirowany lokal, właśnie na tym strychu, mieli tam magazyn broni i nielegalną drukarnię. Taką malutką, do ulotek.
- I co się z tym stało po wojnie? - zainteresowała się pani Krystyna.
- A tego to ona nie wie, bo ją wywieźli na roboty pod sam koniec wojny, tak jakoś prawie w ostatniej chwili. Ta drukarnia mogła tam zostać, no i ci fałszerze może ją teraz używają...
- Byłoby chyba coś słychać? - zauważyła krytycznie ciotka Monika.
- Mało ci było tego, cośmy słyszeli?! - wykrzyknęła babcia z oburzeniem. - Te wszystkie ryki i hurgoty! Może to stąd? Co tak dziwnie na mnie patrzycie...?
Przy stole zapanowało grobowe milczenie. Janeczka i Pawełek nie odzywali się ze zrozumiałych względów, woleli nie zwracać na siebie zbytniej uwagi, Rafał słuchał z zaciekawieniem. Państwo Chabrowiczowie zaś i ciotka Monika poczuli lekki zamęt w głowie. Już przywykli przecież do myśli, że to ich matka w ten sposób umila życie antypatycznej sąsiadce, uwierzyli we własne podejrzenia i teraz niezwykła perfidia babci wydała im się wręcz nie do wiary. Czyżby się jednak omylili? W takim razie, co ryczało...?!!!
- Nie, nic - powiedziała pośpiesznie pani Krystyna. -Tak się tylko zastanawiamy...
Pan Chabrowicz również opanował oszołomienie.
- Nie mam pojęcia, jak się fałszuje nadruki na znaczkach, ale kto wie, mamo, czy nie masz racji - rzekł szybko. - Słyszę, że ojciec wspominał o jakiś swoich podejrzeniach...
- To nie są moje podejrzenia, to waszej matki - sprostował dziadek.
- Mamy? Niech będzie. Dość, że wspominał. No i zaraz potem milicja grzebie na naszym strychu. Bardzo możliwe, że to ma związek.
- Ty! W dechę! - ucieszył się szeptem Pawełek. - W razie czego, będzie na dziadka...
- W razie czego, dziadek dostanie medal! - wykrzyknął z ożywieniem Rafał.
Babcia zirytowała się i potrząsnęła gwałtownie dziadka za ramie.
- Odezwijże się! Wszyscy mówią, a ty nic!
- Ja się będę odzywał najwcześniej jutro - odparł stanowczo dziadek, wytrząsając popiół z fajki. - Albo nawet pojutrze. Jak już będzie wiadomo coś konkretnego...
Przypuszczenie babci wszystkim w końcu wydało się dość prawdopodobne. Dobiegające ze strychu hałasy, które skończyły się teraz jak nożem uciął, jakieś tajemnicze supozycje dziadka i wizyta milicji, razem układały się w logiczną całość. Jedyny szkopuł stanowiły owe zamknięte drzwi, psujące całą koncepcję. Żaden przestępca nie przenika przez mury i ściany, a w trwałe zamieszkiwanie złoczyńców na strychu nikt nie uwierzył. Zagadka ciągle zatem nie była rozwiązana.
Nieznośny dla Janeczki i Pawełka spokój panował aż do pojutrza, kiedy wreszcie nadeszła upragniona chwila. Przed szkołą czekał na nich w radiowozie sierżant Gawroński, który z tajemniczą miną zawiadomił, że kapitan przybędzie z wizytą o piątej po południu i razem z nim wejdą na strych. Obejrzą i ewentualnie pochowają, co trzeba, po czym strych zostanie udostępniony rodzinie. Nic więcej nie chciał powiedzieć, za to podwiózł ich kawałek radiowozem aż pod sam dom.
Dom okazał się pusty.
Janeczka i Pawełek obeszli go dookoła. Klucza nie mieli, żadne okno nie pozostało otwarte. Nie było ani babci, ani zmory, zamknięty wewnątrz Chaber popiskiwał pod drzwiami, okazując równocześnie radość z powrotu państwa i rozpacz, że nie może wyjść. Sytuacja była beznadziejna.
- Coś okropnego! - powiedziała rozdrażniona Janeczka, stojąc obok furtki, na której niemrawo woził się Pawełek. - Akurat dzisiaj, kiedy nam się śpieszy! Żywego ducha nie ma!
- Są żywe duchy - sprostował Pawełek. - My i Chaber. Dlaczego nam się śpieszy?
- No, jak to, obiad się spóźni i potem będą krzyki, bo nie zdążymy zjeść.
- E tam. Do piątej zdążymy dziesięć razy.
- Jeszcze musimy odrobić lekcje, bo też będą krzyki. Gdzie ta babcia mogła się podziać?
Pawełek uczynił przypuszczenie, że może lata za zmorą po odległych ulicach. Na wszelki wypadek obeszli całe sąsiedztwo i znów wrócili do furtki. Babci ciągle nie było.
- Najwyższy czas, żeby już wreszcie wszystko wytłumaczyli - rzekła z naganą Janeczka, przysiadając na podmurowaniu ogrodzenia i wracając do tematu afery. - Wlecze się to i wlecze, że coś okropnego!
- Oni wszyscy mówią, że trzy dni to podobno niedużo - zauważył Pawełek z wyżyn furtki.
- Jak to niedużo, wszystkiego się od nas dowiedzieli, a jeszcze drugie tyle od dziadka! - zirytowała się Janeczka. - Powinni skończyć w jeden dzień!
- Od dziadka się dowiedzieli całkiem czego innego...
- Wszystko jedno! Grunt, że się dowiedzieli! Zabrali kufer i zbadali te swoje ślady i już dawno powinni nam powiedzieć całą resztę.
- O, dziadek idzie! - zaraportował Pawełek. - Rany, jak dziadek idzie, to chyba już późno?
- A babci jak nie było, tak nie ma - mruknęła Janeczka ponuro.
W tym samym momencie ukazała się babcia. Zdążała z przeciwnej strony niż dziadek, śpiesząc się jak na pożar. Chwilami nawet podbiegała truchcikiem.
- Leci, aż się za nią kurzy - zauważył Pawełek, mający z furtki widok na ulicę w obie strony.
Janeczka podniosła się z podmurowania i obserwowała przez pręty ogrodzenia obie zbliżające się osoby.
- Chce zdążyć przed dziadkiem - zawyrokowała.
- Żeby nie było gadania - podsunął Pawełek.
- Coś ty, dziadek nie ma nic do gadania. Złaź z tego, bo będzie piekło.
- Przecież babcia nam sama kazała?
- Ale tylko wtedy, kiedy zmora słyszy. Zmory nie ma. Lepiej złaź.
Pawełek bez przekonania zlazł z furtki. Babcia i dziadek dotarli do niej równocześnie. Babcia machała ku nim już z daleka, próbując w biegu szukać na dnie torby kluczy.
- No, już jestem! - powiedziała zdyszana. - Boże, ileż to czasu! Gdzież te klucze, zawsze mi się zapłaczą...
Janeczka potrąciła Pawełka, gestem wskazując mu dziadka. Dziadek był okropnie zdenerwowany, jak nigdy, we wzburzeniu wymachiwał rękami.
- Moja droga, cóż ty ze mnie robisz jakiegoś niedowarzonego półgłówka? - zawołał z irytacją, przerywając babci. - Każesz mi rzucać podejrzenia na ludzi, bez sensu kompletnie, na co ja tu wychodzę, na maniaka, obsesjonistę...!
Babcia zaniechała poszukiwania kluczy i spojrzała na dziadka z niewymownym zdumieniem.
- Co? A cóż się stało? Czego mi się tu awanturujesz, ja ci nic nie każę rzucać!
Zdenerwowany dziadek otworzył furtkę, po czym zamknął ją, pozostając nadal na ulicy.
- No, jak to, a czyj to pomysł, żeby gadać o podejrzanych paczkach? Może mój, co?!
Babcia, która już otworzyła furtkę, zatrzasnęła ją z powrotem.
- A to niby dlaczego ci się ten pomysł nie podoba?!
- Jak mi się ma podobać?! Wygłupiłem się tylko! - krzyknął dziadek i trzasnął furtką. - Nie lubię takich rzeczy! 
Babcia jeszcze potężniej trzasnęła furtką.
- Jakich znowu rzeczy nie lubisz, co ty wygadujesz, w głowie ci się pomieszało, czy co?!
- Rozwalą tę furtkę całkiem i potem będzie na nas - mruknął Pawełek pod nosem.
- Przytrzymaj, jak znów będą zamykać - poradziła szybko Janeczka.
Dziadek otworzył furtkę, poczuł opór przy próbie ponownego zamknięcia, zrezygnował więc i gwałtownym gestem zaprosił babcię do środka.
- Nic mi się nie pomieszało, już wszystko wiadomo! - zawołał gniewnie. - Nasza sąsiadka nie ma z tym nic wspólnego! To jest niewinna osoba, a ty mnie namawiasz, żeby ją szkalować!
Babcia jak wryta zatrzymała się na ścieżce.
- Co takiego....?! - wykrzyknęła, odwracając się ku dziadkowi. - Ależ coś ty...?! Co ty mi tu za głupstwa opowiadasz, jaka tam niewinna osoba! Właśnie milicja ją zabrała!
Teraz dziadek dla odmiany osłupiał i znieruchomiał.
- Co...?! Co ty mówisz?!
- A to! - prychnęła babcia z triumfem. - Z komisariatu prosto wracam! Składałam zeznanie! Jestem świadkiem! Niewinną osobę sobie znalazł!
- Ty! Słyszysz! - szepnął Pawełek prawie równie zdumiony jak dziadek.
- Cicho! - syknęła Janeczka. - Pewnie, że słyszę, nie jestem głucha!
Dziadek odzyskał zdolność ruchu i chwycił się za głowę. Do domu nie mógł ruszyć, bo drogę zagradzała babcia.
- Jezus Maria, a cóż ona takiego zrobiła? Przecież afera rozwikłana, a ona nic z tym...
- Nie z tym, to z tamtym! - przerwała energicznie babcia. - No proszę! Dzięki psu trafiono na taki ślad...!
Nagle przypomniała sobie o obowiązkach i upływie czasu, wydała nerwowy okrzyk, porzuciła dziadka i zawróciła ku schodom.
- Boże drogi, Chaber tam zamknięty w domu, chodźcież prędzej! - zawołała z niecierpliwością, gorączkowo szukając kluczy. - Dzieci, wy głodne pewnie jesteście! Wszystko dzisiaj spóźnione, coś nadzwyczajnego...!
Przy ostatnich słowach w jej głosie zabrzmiał tak wyraźny zachwyt, że dziadek spojrzał na nią z niesmakiem.
- Ja tam nie widzę powodu do uciechy, że wszystko spóźnione - mruknął pod nosem, wstępując na schodki.
Babcia znalazła wreszcie klucze, otworzyła drzwi, chwyciła w objęcia uszczęśliwionego psa. Janeczka, Pawełek i dziadek wszelkimi siłami starali się rozebrać ją z jesionki, uspokoić i uzyskać jakieś konkretniejsze informacje. Wszyscy troje byli jednakowo zaintrygowani. Po dość długim czasie udało im się osiągnąć sukces, bo babcia wreszcie zmieniła buty, wbiegła do kuchni i w pośpiechu przystąpiła do przyrządzania posiłku, wciąż wydając rozmaite nerwowe okrzyki. Janeczka ulokowała się na swoim stołku.
- Babciu, mów po kolei! - zażądała. - Co tu było? Nie zajmuj się teraz wszystkim innym, najpierw opowiedz!
- Babciu, przyskrzynili nam zmorę? - dopytywał się zachłannie Pawełek.
- A przyskrzynili, przyskrzynili... - zawołała radośnie babcia i zreflektowała się nieco. - To jest, chciałam powiedzieć, aresztowali... Jak ty się wyrażasz...?! Zaraz wam wszystko opowiem, jestem niesłychanie przejęta!
- Nic kompletnie nie rozumiem - powiedział zdenerwowany dziadek, siadając na krześle, na wszelki wypadek bliżej drzwi. - Powiedzże wreszcie, co takiego zrobiła, bo że z aferą znaczkową nie ma nic wspólnego, to głowę daję!
Na krótki moment Janeczka i Pawełek oderwali się od babci i zainteresowali dziadkiem. Najwyraźniej w świecie wszystko już wiedział, należało czym prędzej uzyskać informacje także i od niego! W tym potopie nowin trudno było rozstrzygnąć, które ważniejsze.
- Dziadek potem nam powie - zadecydowała Janeczka. - Najpierw babcia. Babciu, no mów!
Babcia zaczęła robić kanapki, odrywając się od nich co chwila.
- Mówię przecież. Wyobraźcie sobie, coś nadzwyczajnego! Milicja zbadała, o co tu chodzi z tym listonoszem i z tymi paczkami... Proszę, sam widzisz! - zwróciła się nagle do dziadka, triumfalnie wymachując nożem. - Czy nie dobrze zrobiłam! Zajęli się tym, bo im wspominałeś o podejrzeniach!
- Ale te podejrzenia były zupełnie bez sensu! - zawołał rozpaczliwie dziadek.
- A cóż to szkodzi? - dziwiła się babcia. - ość, że dzięki temu się zajęli. I od razu wykryli, o co tu idzie. No, nie o znaczki, rzeczywiście, chociaż ona jest zdolna do wszystkiego, nawet do fałszowania...
- Może być nie tylko zdolna, ale nawet utalentowana, niemniej nie fałszowała - przerwał dziadek z lekkim rozgoryczeniem.
- Nie kłóć się ze mną teraz, cóż ty jej bronisz...?
- Ależ wcale nie bronię...
- Babciu, co ona zrobiła? - niecierpliwiła się Janeczka. - Co było w tych jej paczkach?
- Niewiarygodne rzeczy! - zawołała babcia z zapałem. - Klejnoty! Biżuteria! Złoto!
- Co takiego...?! - krzyknął dziadek z niedowierzaniem.
- Złoto! - powtórzyła dumnie babcia.
- Skąd...?!
- Pewnie kradła - podpowiedział z nadzieją Pawełek. 
Babcia jakby trochę posmutniała, popukała w stół jajkiem na twardo i zaczęła je obierać.
- Niestety, nie - rzekła z westchnieniem. - Sama nie kradła. To była paserka. Milicja mówi, że była paserką od dwudziestu pięciu lat! Kupowała i przechowywała wszystkie kradzione rzeczy, różne tam takie nielegalne, z kradzieży, z przemytu i z czarnego rynku. Same najcenniejsze! A ten listonosz był pośrednikiem, to w ogóle wcale nie był listonosz, bo już dawno temu wyrzucili go z pracy. Kiedyś, owszem, pracował jako prawdziwy listonosz, ale teraz był przebrany. Jego też już zaaresztowali!
Janeczka i Pawełek słuchali z zapartym tchem. Dziadek patrzył na babcię w oszołomieniu i ze zgrozą.
- Coś podobnego! - wykrzyknął. - No wiesz, że jestem wstrząśnięty, uszom nie wierzę! Ależ ten dom to istne gniazdo przestępców!
- Toteż najwyższy czas, żeby w nim wreszcie zamieszkali przyzwoici ludzie! - odparła babcia natychmiast z wielką stanowczością.
- To znaczy my? - upewniła się Janeczka.
- Oczywiście, że my! To jeszcze nie koniec zamieszania, milicja ma tu zrobić rewizję, bo w jej mieszkaniu prawie nic nie znaleźli i mówią, że pewnie chowała gdzieś w głębi domu...
- Ha...!!! - ryknął nagle Pawełek odkrywczym tonem.
- Cicho bądź! - syknęła gniewnie Janeczka. - Babciu, i co? I dlatego tak pilnowała, żeby nikt nie zobaczył jej paczek?
- Jej raczej chodziło o to, żeby nikt ich nie brał do ręki - wyjaśnił a babcia z mściwą satysfakcją. - Były okropnie ciężkie. Małe, a ciężkie. Każdego by to mogło zdziwić, mają tam jedną, spróbowałam i od razu mi ręka opadła... To złoto takie ciężkie. Tak się pilnowała i tak była ostrożna, że przez dwadzieścia pięć lat nikt jej o nic nie podejrzewał!
Dziadek nagle wstał z krzesła, wyjął z kredensu szklankę i napił się trochę wody.
- No wiecie... Muszę z tego ochłonąć! - rzekł niepewnie. - A tak się zdenerwowałem, że oczerniłem niewinną osobę! Okropnie mi było nieprzyjemnie!
- Nie chciała się wyprowadzić za nic na świecie, bo nigdzie by jej nie było tak wygodnie jak tu - ciągnęła babcia, bez opamiętania smarując kanapki musztardą. - Okno miała akurat na ulicę. Nikt nie zwracał uwagi, że ciągle spotyka tego listonosza! No, teraz się jej wreszcie pozbędziemy!
- Babciu, a komórkowiec? - przerwała z zaciekawieniem Janeczka. - Ten jej syn? Jego też aresztowali? 
Babcia pokręciła głową.
- Nie, on z tym nie miał nic wspólnego i w ogóle o niczym nie wiedział. Sprawdzili to bardzo dokładnie.
- Rany, to on nam jeszcze zostanie na karku! -zaniepokoił się Pawełek. - Razem z tą swoją żoną! Nie mogli też coś z nim zrobić?
- Nie potrzeba, on się bardzo chętnie wyprowadzi. No, ależ się wasz ojciec ucieszy! Boże, cóż to za cudowny pies ten Chaber! Chodźże, piesku, niech cię ucałuję!
W porywie uczuć do psa babcia porzuciła kanapki i chwyciła Chabra w objęcia. Pies witał te czułości z wyraźnym rozradowaniem. Janeczka roztkliwiła się nad nim również.
- Chaber, mój pieseczek kochany...
- Dajcie mu lepiej kawałek ciasta - poradził Pawełek trzeźwo.
- Keks upiekę! - zawołała babcia. - Dwa keksy! On lubi... 
Dziadek patrzył na rozszalałe wybuchy uczuć do psa ze zdumieniem i lekkim przestrachem.
- Obłęd - zawyrokował pod nosem. - Już raz słyszałem, że pies opowiedział o fałszywym listonoszu... To nie jest gniazdo przestępców, to jest dom wariatów...
Babcia uspokoiła się wreszcie trochę, zostawiła psa, umyła ręce i wróciła do roboty.
- Przyszli, zabrali ją, okropnie się awanturowała - opowiadała dalej z przejęciem. - Poprosili mnie, żebym od razu złożyła zeznania i powiedziała wszystko, co wiem. Więc poszłam i złożyłam, trochę to długo trwało... Zmartwili się bardzo, że nic tam u niej nie znaleźli. Mówią, że potrzebne im są jeszcze jakieś tam dowody, no i chcą odzyskać te kradzione rzeczy, więc zrobią rewizję, żeby je znaleźć. Ale i tak wiedzą dość, bo ten listonosz akurat miał jedną paczkę przy sobie, tak że złapali go właściwie na gorącym uczynku, a oprócz tego złapali jeszcze jakieś tam inne podejrzane osoby...
Pawełek nie wytrzymał cierpliwego słuchania.
- No i proszę, jak się przydało to twoje latanie do furtki! - wykrzyknął z triumfem.
- A przydało się, przydało - poświadczyła babcia. - Coś nadzwyczajnego! A ta twoja znaczkowa afera też się przydała - dodała, odwracając się do dziadka. - Bo gdyby nie to, to kto wie, czyby się nią tak porządnie zainteresowali. A tak, proszę! Dzieci, zjedzcie na razie to, bo obiad będzie spóźniony...
Dzieci bez słowa i w dość dużym pośpiechu przystąpiły do spożywania kanapek, na których było znacznie więcej musztardy, pieprzu, majonezu i korniszonów, niż mogłyby się spodziewać w najśmielszych marzeniach. Babcia, ograniczając im zazwyczaj ich ulubione produkty, tym razem w roztargnieniu wydzieliła potrójną ilość. Należało to wykorzystać, zanim ktokolwiek się zorientuje w pomyłce. Dziadek również dostał kanapki, przysunął krzesło do stołu i towarzyszył im w posiłku.
- Dziadku, a skąd wiedziałeś, że ona nie fałszowała? - spytała Janeczka, pożywiwszy się już nieco. - O twoich znaczkach już wszystko wiadomo?
- Wyobraźcie sobie, że wszystko - odparł dziadek z zadowoleniem.
Babcia czym prędzej porzuciła włoszczyznę i odwróciła się do stołu.
- Co takiego?! - zawołała z oburzeniem. - No i czegóż nic nie mówisz? Ja tu czekam jak na rozżarzonych węglach, a ty nic! Mówże, co się wykryło? Cóż oni tam znaleźli na naszym strychu?
Dziadek przerwał na chwilę posiłek.
- Na naszym strychu niewiele, zaledwie ślady - odparł. - Ale okazuje się, że istotnie tu znajdowała się drukarnia i tu fałszowali te nadruki. Wszystko zabrali stąd bardzo niedawno. Śladów nie umieli zatrzeć, pozostawili mnóstwo odcisków palców, więc udział podejrzanych osób udowodniono niezbicie.
Pawełek, który słuchał w bezruchu, na nowo zaczął pracować szczękami.
- I dzięki temu wiedzą na mur, którzy to byli i co robili? - upewnił się niespokojnie.
- Na mur, żelazo, beton - zagwarantował dziadek. - No, a poza tym znaleźli ich aktualny magazyn, ten, o którym wam wspominałem, okazuje się, że mój węch jest jeszcze w bardzo dobrym gatunku. Jak stąd zabrali, to gdzieś musieli przenieść. Odnaleziono to miejsce i odzyskano większość skradzionych walorów. Milicja załatwiła to w tak nieprawdopodobnym tempie, że aż dziw bierze! Podobno ktoś w tym pomagał, jakieś postronne osoby. Od stanu całkowitej niepewności, dosłownie w mgnieniu oka, przeszli do całkowitego rozwikłania sprawy. Niebywały sukces!
Janeczka nagle znów pochyliła się do leżącego pod stolikiem psa.
- Chaber, moje złoto! - rozczuliła się. - Kochany, najdroższy pieseczek...
- Pozamykali tych bandytów? - zainteresował się Pawełek.
- Oczywiście - odparł dziadek, sięgając po kanapkę. - Wszystkich. Szajka składała się z pięciu osób, doskonale zakonspirowanych. Prawie się nie znali wzajemnie, a o swoim szefie tylko tyle wiedzieli, że mieszka gdzieś w Łomiankach...
- Hy...! -powiedział znienacka jakimś dziwnym głosem Pawełek.
- Cicho bądź! - syknęła Janeczka. - Dziadku, nie zwracaj na niego uwagi, on się tylko zakrztusił. No i co?
Babcia zdenerwowała się nieco, bo wydawany przez Pawełka dźwięk zaliczał się do osobliwszych.
- Popij herbatą - poradziła niespokojnie. - I nie jedz łapczywie.
- Dziadku, no i co? - powtórzyła niecierpliwie Janeczka. Dziadek znów przerwał spożywanie posiłku.
- Podobno bardzo im nabruździło nasze wprowadzenie się do tego domu - opowiadał dalej. - Nagle stał się im niedostępny. Przedtem mogli tu bywać, a przynajmniej jeden z nich, bo miał coś wspólnego z poprzednimi lokatorami. Tymi najdawniejszymi, którzy tu mieszkali od wojny. To jakiś ich krewny czy znajomy... Oni, oczywiście, nic nie wiedzieli o jego działalności i dlatego wyprowadzili się spokojnie i bez żadnych oporów.
- I dlatego on już nie mógł wchodzić do domu zwyczajnie, tylko musiał łazić po dachu?! - zgadła Janeczka.
- No właśnie - potwierdził dziadek. I został zauważony...
- Ale miał klucze od strychu? - przerwał Pawełek.
- Tego nie wiem. Ale sądzę, że chyba musiał je mieć... Babcia nagle skojarzyła sobie wydarzenia.
- Łobuz jakiś, takie hałasy tam wyprawiał! - wykrzyknęła ze śmiertelnym oburzeniem. - Co ja przeżyłam przez niego!
- Nareszcie może przestaniesz twierdzić, że dom się wali - ucieszył się dziadek. -Dziś albo jutro mają nam udostępnić ten strych i sama się przekonasz, co on tam robił. No, nareszcie będzie trochę spokoju!
Babcia nie mogła tak od razu ochłonąć z oburzenia, musiała je na czymś wyładować.
- Jaki tam spokój, będzie rewizja! - prychnęła gniewnie. - Cóż ty, nie wiesz, jak wygląda rewizja? I to jeszcze porządna? Dantejskie sceny będą tu się rozgrywać!
Janeczka i Pawełek nie wtrącali się już, pośpiesznie wykańczali swoje porcje znakomitych kanapek. Dziadek łagodził przewidywania babci. W holu szczęknęła klamka, trzasnęły drzwi i rozległy się kroki.
- Rafał idzie! -zawiadomił Pawełek. -Teraz będziecie musieli jeszcze raz to wszystko na nowo opowiedzieć!
- Boję się, że będziemy musieli opowiadać to jeszcze ze sześć razy - mruknął dziadek. - Nie wiem, czy ja się gdzieś nie schowam aż do wieczora...
19

- Proszę bardzo - powiedział kapitan z wytwornym ukłonem. - Skarbiec stoi otworem. Zgodnie z umową jesteście pierwsi, cała rodzina wejdzie dopiero potem.
Ciężkie, żelazne drzwi otworzyły się z przeciągłym zgrzytem. Zabłysła zawieszona prowizorycznie u sufitu żarówka. Wielki, zakurzony strych zaprezentował się wreszcie w całej okazałości.
Przejęci i wzruszeni zatrzymali się w progu.
- Rany! - szepnął Pawełek z zachwytem. - Przy świetle tu jest jeszcze piękniej!...
- Patrzcie! - zawołała Janeczka zduszonym głosem. - Chaber...! Pies wbiegł pierwszy. Nagle zatrzymał się, zjeżył, opuścił nos i zamarł w bezruchu. Z piersi wydobył mu się cichy, złowieszczy warkot...
- On tu jest pierwszy raz - szepnął Pawełek, mimo woli przejęty. 
Janeczka już była obok psa. Objęła go, przytuliła i głaskała uspokajająco.
- Poczuł tego łobuza. No już, już, piesku, nie denerwuj się. On tu był, ale już go nie ma. I nigdy więcej nie będzie. Już wiemy o nim wszystko, już nie musisz na niego polować. Dobry pies, kochany, dobry, mądry pies...
Chaber uspokoił się trochę, przestał warczeć, ruszył na rekonesans, obwąchując wszystko po kolei i kichając kurzem. Kapitan przyglądał mu się od progu.
- Rozpoznał bezbłędnie - powiedział z podziwem. - Ten pies ma fenomenalny węch!
- Pewnie! - przyświadczył z zapałem Pawełek. - Już sam pies by wystarczył jako dowód rzeczowy!
Kapitan wszedł do środka i zamknął za sobą żelazne drzwi.
- Słuchajcie, czy nie zastanowiło was nigdy, że ten pies warczy tylko na jednego człowieka? - spytał. - I na nikogo więcej? Przecież na ogół to jest miły, grzeczny, łagodny pies, pełen sympatii do całego świata. Spokojny i cichy. I warczy tylko na niego... Nie zdziwiło was to?
Rodzeństwo zatrzymało się i patrzyło na niego, z zainteresowaniem.
- A pana zdziwiło? - zaciekawił się Pawełek.
- Oczywiście!
- Nie wiem, czemu tu się dziwić - powiedziała z wyższością Janeczka. - On po prostu jest bardzo mądry i od razu wiedział, że to przestępca. I zwyczajnie powiedział nam o tym.
- Ale ten drugi, który podrapał samochód, to też był przestępca - zauważył kapitan. - A pies na niego nie warczał. No i co?
- Może to jakiś gorszy gatunek przestępcy...? - powiedział z wahaniem Pawełek.
- Mniej więcej taki sam. Ja się w każdym razie zdziwiłem i postarałem się to sprawdzić.
- No i co?
- I pewnie pan dokonał jakiegoś odkrycia?
- Owszem, dokonałem. Skąd macie tego psa?
- Znalazł się przez przypadek - powiedział Pawełek. - Na naszych schodach. Bez obroży i całkiem bez właściciela.
- I był okropnie zdenerwowany i bardzo źle się czuł - dodała Janeczka. - Tatuś go zawiózł do schroniska, a potem od razu zabraliśmy go do siebie.
Kapitan w zadumie przyglądał się psu, węszącemu po strychu coraz gorliwiej.
- Wcale mu się nie dziwię, że był zdenerwowany i źle się czuł - rzekł wreszcie. - Przeżył okropny wstrząs.
- Jak to? - zaniepokoiła się Janeczka. - Jaki wstrząs? 
Kapitan oparł się o futrynę drzwi.
- Opowiem wam po kolei, jeśli chcecie. Chcecie, prawda? 
Odpowiedziały mu dwa energiczne kiwnięcia głową.
- Pies był bardzo młody i przyzwyczajony do spokoju i łagodności. Jego właścicielem był pewien starszy pan, bardzo kulturalny, cichy i opanowany. Pies nie znał żadnych gwałtownych gestów, krzyków, żadnych awantur... Zaczynał być tresowany do polowania, a poza tym żył sobie spokojnie w cichym domu u samotnego człowieka. Bardzo mu to odpowiadało.
- I ten starszy pan wyrzucił go z domu na nasze schody?! - wyrwało się Pawełkowi z bezgranicznym oburzeniem i niedowierzaniem.
- Nie, cóż znowu! Ten pan też przeżył wstrząs. Mianowicie został napadnięty. Był filatelistą, miał bardzo cenne znaczki, pewnego razu wrócił do domu i zastał złodzieja. Wrócił z psem, razem byli na polowaniu. Chciał tego złodzieja zatrzymać i oddać w ręce milicji, ale złodziej był dużo młodszy. Rzucił się na niego, zmaltretował go, pobił i uciekł. Pies próbował bronić swego pana, ale złodziej uderzył go, może nawet kopnął... Pierwszy raz tego psa ktoś uderzył. W dodatku była to bardzo burzliwa scena, która miała przykre konsekwencje. Ten pan rozchorował się ze zdenerwowania i zmartwienia, od razu pojechał do sanatorium, musiał się potem długo leczyć, a psa zabrała jego córka. Była to osoba bardzo zajęta, zapracowana, która nie miała najmniejszego pojęcia o psach i w ogóle nie umiała się nim opiekować. Zaraz następnego dnia gdzieś go zgubiła i sama nie wiedziała gdzie i jak. No i w ten sposób trafił na wasze schody.
- A ten złodziej, który go kopnął, to pewnie był ten bandyta z Łomianek! - domyślił się Pawełek. 
Kapitan kiwnął głową.
- Właśnie, jedyny człowiek, którego pies zapamiętał na całe życie z największą dokładnością.
Janeczka zdołała wreszcie wydobyć z siebie głos. W czasie opowiadania kapitana miała wrażenie, że się bezwzględnie za chwilę udusi. Gdyby ten złoczyńca znajdował się teraz pod ręką... Zrobiłaby mu coś!... Ugryzłaby go...! Tak, ugryzłaby go z całą stanowczością...!!!
- Wstrętny łobuz! - krzyknęła. - Wstrętny, obrzydliwy, zwyrodnialec! Potwór!
- Żłób! - zawtórował jej Pawełek z zaciętością. - Zgnilizna moralna! I w ogóle... no! Karaluch!!!
- Po prostu zły człowiek - powiedział kapitan dobitnie. - Dla psa był to jedyny zły człowiek w jego życiu. Uczciwie was o tym poinformował, a zapewne także chciał ostrzec.
Wzburzenie Janeczki i Pawełka łagodniało stopniowo. Janeczka przytuliła do siebie łeb kichającego Chabra.
- Boże! Jaki to mądry, dobry pies...
- Mam nadzieję, że ten padalec zgnije w więzieniu - powiedział mściwie Pawełek.
- Zgnić to może nie zgnije, tam nie jest specjalnie wilgotno - odparł rzeczowo kapitan. - Ale że sobie posiedzi, to pewne.
- Mam nadzieję, że bardzo długo.
Janeczka wypuściła Chabra z objęć i przyglądała mu się z zainteresowaniem.
- Patrzcie, wcale nie wszystko tutaj ruszał - zauważyła, obserwując zachowanie psa. - Na niektóre rzeczy Chaber wcale nie warczy. Zwyczajnie ogląda.
Pawełek przypomniał sobie nagle, po co tu przyszli. Wzruszenie już mu mijało, a odrażający złoczyńca absolutnie nie był wart, żeby się nim dłużej zajmować. Ruszył w głąb strychu.
- My też możemy nareszcie obejrzeć - zawołał z ożywieniem. - O, widzi pan! To jest ta maszyna do odstraszania wroga! Niech pan nie rusza, bo zaryczy! Cała rodzina myśli już teraz, że to on tak ryczał.
- Babcia wszystkim wmówiła - powiedziała z zadowoleniem Janeczka. - To był bardzo dobry pomysł, żeby zwalić na niego. Może pan obejrzeć, tylko ostrożnie.
Kapitan oderwał się od futryny i ruszył w głąb strychu, bardzo powoli, żeby nie wzniecać tumanów kurzu. Ciekawiło go nadzwyczajnie, który z tych przedmiotów jest maszyną do tortur, ale nie chciał pytać zbyt nietaktownie. Miał nadzieję dowiedzieć się w sposób dyplomatyczny. Sam, pomimo wysiłków, zupełnie nie był w stanie tego odgadnąć.
Janeczka czuła się zobowiązana robić niejako honory domu.
- O, proszę bardzo, to jest ten starożytny odkurzacz - rzekła dokonując prezentacji. - Oni tak dmuchali na kurz, o...
Z całej siły przyciągnęła sterczącą ku górze rączkę. Olbrzymi miech, służący niegdyś do rozniecania ognia w jakimś gigantycznym kominie, dmuchnął jak za najlepszych czasów. Potężny kłąb kurzu buchnął aż pod sufit, przez chwilę, pomimo światła, nie było nic widać. Pył wdarł się natychmiast do uszu, oczu, nosów i gardeł.
- Co robisz?! - wrzasnął Pawełek z gniewem. - Pies się udusi! Chaber kichał i prychał jak oszalały. Kurz opadał z wolna w nieco innym miejscu, niż leżał poprzednio.
- Toteż mówiłam, że to niepraktyczne - stwierdziła z dezaprobatą Janeczka. - Fu...! Trzeba podmuchać więcej, żeby to się oczyściło...
- Nie!!! - wrzasnął desperacko kapitan, powstrzymując jaw ostatniej chwili. - Bardzo was proszę...! Porządki zrobicie kiedy indziej! Ja i tak nie wyobrażam sobie, jakim cudem uda mi się wy trzepać. Nie wyjdę tak przecież na ulicę!
Janeczka dopiero teraz spojrzała na kapitana. Wyglądał dziwnie, usiłował trzepać się po marynarce i spodniach, ale każde trzepnięcie dawało podwójny rezultat. W powietrze podnosiło chmurę kurzu, na odzieży zaś pozostawiało szary, niewyraźny ślad dłoni. W ten sposób pokrywał sobie cały garnitur nieforemnymi plackami.
- Na twarzy też pan ma - zakomunikował życzliwie Pawełek. - I na włosach.
- Do licha - mruknął kapitan, oglądając czarne ręce.
- To nic, umyje się pan w łazience ciotki Moniki - pocieszyła go Janeczka. - Krany już zrobione i wszystko działa.
Kapitan spojrzał na nią niepewnie i pomyślał, że trzeba tu było przyjść na wszelki wypadek w zbroi albo chociaż w kombinezonie ochronnym. Dziwił się sam sobie, jak mógł popełnić taką lekkomyślność, poznał już przecież trochę te dzieci...
- Sądziłem, że wszystkie niebezpieczeństwa już są za mną - rzekł smętnie. - Okazuje się, że głupio sądziłem. Zwracam wam uwagę, że to wcale nie jest odkurzacz.
- Jak to? - zdziwił się Pawełek. - Tylko co?
- Tylko miech. Do rozniecania ognia. Dmuchało się tym na ogień, żeby się dobrze rozpalił.
- W piecu? - spytała z niedowierzaniem Janeczka. 
Kapitan odebrał jej miech i ostrożnie obejrzał.
- Raczej chyba w kominku. Taki potężny miech pochodzi może nawet z jakiejś kuźni.
- Dmucha wspaniale! - zawyrokował z zapałem Pawełek.
- A owszem - mruknął kapitan. - To mu trzeba przyznać...
Janeczka była zdegustowana i niezadowolona. Nie podobało jej się, że nastąpiła pomyłka w ocenie szczegółów skomplikowanego życia codziennego przodków. Wolałaby wiedzieć o nim wszystko.
- No to ja nie wiem, oni widocznie wcale nie mieli odkurzaczy - powiedziała z lekką urazą.
Pawełek, na skutek skojarzenia kominka z kominem, przypomniał sobie dalsze niejasności, które kapitan miał rozwikłać. Odezwał się od niechcenia.
- Musi nam pan powiedzieć jeszcze milion rzeczy! - oznajmił. - Pan już wszystko wie, a my nic. Dziadek mówił, że pan znalazł ten ich magazyn w kominie!
Janeczka porzuciła szczegóły życia przodków i poparła brata.
- No właśnie! I co? Wszystko było w tym dworze?
- Wyobraźcie sobie, że wszystko - odparł kapitan z satysfakcją i przeszedł w kierunku okna. - Czekajcie, otwórzmy może okno, to się tu trochę przewietrzy. Nakurzyło się cokolwiek za mocno. Zaraz wam wszystko powiem, zasłużyliście sobie na to.
Wspólnymi siłami otworzyli okienko i podparli je jakimś kawałkiem drewna. Kapitan wyciągnął z kieszeni „Życie Warszawy”, rozesłał je na odwróconym do góry nogami cebrzyku i usiadł, próbując przedtem, czy się pod nim nie zarwie. Janeczka i Pawełek usadowili się na balii. Kurz powoli opadał. Kapitan podjął relację.
- Znaleźliśmy na strychu, zamurowane w kominie. To znaczy nie tyle zamurowane, co raczej wepchnięte i zasłonięte cegłami. To olbrzymi komin, zrobili w nim z desek taką jakby półkę i na niej ulokowali swój łup. Mieli zamiar zagnieździć się tam już na stałe.
- I nic im z tego nie wyszło! - ucieszył się mściwie Pawełek. - Bardzo dobrze!
Janeczka twardo i nieustępliwie zmierzała do wyjaśnienia swoich prywatnych wątpliwości.
- Ja jeszcze ciągle nie wiem, który z nich pierwszy zaczął pisać na naszym samochodzie - zauważyła z uporem. - Ten z Łomianek czy ten z pazurami? Oglądaliśmy samochód bardzo dokładnie, ale nic małego tam nie ma.
- Dlaczego miałoby być coś małego? - zdziwił się kapitan.
- Bo myśleliśmy, że może ten z Łomianek zaczął pierwszy - wyjaśnił Pawełek. - Bo on wiedział, że ten z pazurami tu łazi, i wiedział, że ojciec wraca samochodem do domu. I zobaczył, że z tej kartki w kufrze nic mu nie przychodzi, więc powinien spróbować czegoś innego.
- A to musiało być małe, bo myśmy tego wcale nie zauważyli - dodała Janeczka.
Kapitan kiwnął głową z uznaniem, a nawet z odrobiną podziwu.
- Zgadliście doskonale. Owszem, było coś. Ten z Łomianek rzeczywiście zaczął pierwszy.
- I co zrobił? - zainteresował się Pawełek.
- Wykorzystał piękną pogodę. Deszcz nie padał, nie było błota, więc mógł zaryzykować. Na dwóch oponach narysował kredą znak rozpoznawczy.
Janeczkę przeniknął błogi dreszcz szczęścia. Zawsze odczuwała taki dreszcz, kiedy dowiadywała się czegoś, co chciała wiedzieć, kiedy wyjaśniała się irytująca ją zagadka. Szczególnie taka, której sama w żaden sposób nie umiała rozwikłać.
- Jaki znak rozpoznawczy? - spytała chciwie.
- Kółko z kropką w środku i gwiazdkę - odparł kapitan. - Wiecie, co to znaczy?
- Koło z kropką...
Pawełek ze zmarszczoną brwią popatrzył na kapitana, po czym pochylił się i narysował tajemnicze znaki palcem na kurzu.
- Takie?
- Takie.
- No to pewnie, że wiemy! To są znaczki. Gwiazdka to czyste, a kółko to stemplowane.
- My to wiemy, bo nasz dziadek całe życie rysuje takie znaki - rzekła Janeczka dumnie.
- Zgadza się - powiedział kapitan. - Właśnie, znaczki. Ten tutaj zobaczył to, domyślił się, że widzi sygnał od swojego kumpla, bo przecież obaj zajmowali się filatelistyką, starł oczywiście, no i rozpoczął swoją korespondencję.
- Musiał drapać po lakierze? - spytał Pawełek z głębokim niesmakiem. - Nie mógł też rysować kredą po oponach?
- Nie, bo pogoda się zepsuła, zrobiło się wilgotno i bał się, że mu deszcz to zmyje albo błoto zachlapie. To on właśnie wyniósł stąd cały majdan do tego dworku.
Janeczka słuchała pilnie, wciąż z tym samym dreszczem szczęścia, układając sobie w głowie logiczny ciąg wydarzeń.
- I zawiadomił tego z Łomianek... - uzupełniła. - To co, to ten z Łomianek o tym nie wiedział? Nie wiedział, że ten wyniósł, i nie wiedział, gdzie?
Podejrzliwość brzmiąca w jej głosie sprawiła, że kapitan poczuł się jak na przesłuchaniu. Gdyby tak, nie daj Boże, próbował coś ukryć, zostałby bezapelacyjnie potępiony. Próby matactwa ujawniono by od razu, okazałby się jednostką moralnie upadłą i w ogóle nie wiadomo, jak mógłby wrócić do uczciwej pracy. Otrząsnął się z tego okropnego wrażenia.
- Nie, nie wiedział - podjął relację. - Bo to było tak. Ten tutejszy miał polecenie znaleźć bezpieczne miejsce i dokonać przeprowadzki. Spadło to na nich nagle i nie mieli nic konkretnie upatrzonego. Akurat w tym czasie ten z Łomianek musiał wyjechać i po powrocie nie mógł znaleźć swoich wspólników. Bardzo się zdenerwował...
- Dobrze mu tak - mruknął Pawełek.
- O tym pustym dworku oczywiście wiedział, jako o jednej z możliwości, ale nie był pewien, czy go wykorzystali, i nie miał pojęcia, w jaki sposób. Ewentualnych kryjówek tam jest mnóstwo. Odpisał, jak sami widzieliście, podając miejsce i czas spotkania.
Rodzeństwo rozważało przez chwilę uzyskane informacje.
- Zaraz - powiedział Pawełek. - A przedtem, zanim nasza rodzina tu się wprowadziła, to co? Oni mieli klucze od tego strychu? 
Kapitan kiwnął głową.
- Mieli. Jeden z nich był dalekim krewnym tutejszych lokatorów. Zaraz po wojnie, jeszcze jako bardzo mały chłopak, ukradł te klucze. Jakiś czas tu mieszkał, a potem często przychodził z wizytą do rodziny. Dorobił sobie klucze do wszystkich drzwi i potajemnie wpuszczał swoich kompanów. Jego rodzinie to się bardzo nie podobało, raczej go niezbyt lubili, podejrzewali o różne ciemne sprawki.
- Bardzo rozumnie podejrzewali - pochwaliła Janeczka.
- I dlatego nic mu nie powiedzieli o projektach przeprowadzki - ciągnął kapitan. - Spadło to na niego jak grom z jasnego nieba. Zupełnie nagle okazało się, że nie może dostać się do tego domu, że mieszkają tu już inni ludzie i że zamki do drzwi są zmienione.
- To przez babcię - wtrąciła Janeczka. - Okropnie się upierała, żeby zmienić zamki.
- Mówiła, że tu się kręci jakiś podejrzany jednostek - dodał Pawełek. - Babcia ma całkiem niezłe pomysły.
- Nie mówi się jednostek, tylko jednostka - poprawiła Janeczka.
- Ale to był ten jednostek, a nie ta!
- No to co? Ale jest ten bandyta!
- Zgódźcie się może na podejrzane indywiduum, co? - zaproponował polubownie kapitan.
- Może być - zgodził się Pawełek. 
Kapitan kontynuował dalej.
- No i ten doskonały pomysł waszej babci wywołał okropne zamieszanie w szajce, które w efekcie doprowadziło do rozwikłania afery. Oczywiście, największa zasługa jest po waszej stronie...
- I Chabra! - podkreśliła Janeczka.
- I Chabra, jasne. Wszyscy otrzymacie uroczyste podziękowania.
- Tylko żeby rodziny przy tym nie było! - zaniepokoił się Pawełek.
- Postaramy się jakoś dochować sekretu...
- Zaraz - przerwała Janeczka. - A to zakratowaną okno, które się otwiera, to pewnie oni sami tak urządzili, prawda? Dla niepoznaki?
- No, niezupełnie - odparł kapitan. - Ta pozorna krata pochodzi z czasów jeszcze dawniejszych. Z okresu wojny.
Podniósł się z cebrzyka i przymknął okienko, po czym odwrócił się do Janeczki i Pawełka trochę jakby zakłopotany. Jednak nie wytrzymał.
- Wiecie co? - powiedział z lekkim wahaniem. - Ja bym się od was też chciał czegoś dowiedzieć...
Janeczka i Pawełek również wstali z balii i spojrzeli na niego z odrobiną niepokoju. Właściwie nie mieli nic do ukrywania, ale to przecież nigdy nie wiadomo...
- Ostatecznie, trudno, niech pan pyta - przyzwoliła Janeczka łaskawie. - Możliwe, że panu powiemy. Pewnie pan czegoś nie wie?
- Właśnie, nie wiem. Nie chciałbym być niegrzeczny, ale okropnie jestem ciekaw, jak wygląda ta maszyna do tortur. Nie mogę jej tu sam rozpoznać.
- Jak to, przecież stoi? - zdziwił się Pawełek. - Myśleliśmy, że pan już widział. Proszę, to ta!
Kapitan odwrócił się żywo i podszedł bliżej. Obejrzał przedmiot i poczuł się tak zaskoczony, że nic nie mówił.
- Tu są te żelaza, o! - objaśnił uczynnię Pawełek. - W to się wkręcało ręce i nogi. W książkach o tym piszą. Pewnie jest trochę zepsuta, bo te noże jakieś połamane, czy co. Dawno jej nie używali, pewnie już ze sto lat. Obiecał pan, że nie będzie pan miał pretensji?
Kapitan doskonale rozpoznał, co to jest, bo prawie taką samą maszyną do tortur posługiwała się jego babcia na wsi. Po bardzo długiej chwili mógł już wydobyć z siebie normalny głos.
- Uroczyście przysięgam, że nie będę miał o to pretensji do żadnej rodziny nigdy w życiu - oświadczył ze śmiertelną powagą. - Bardzo wam dziękuję za prezentację, piękny zabytek... No, ja tu już wszystko załatwiłem, także ubranie... Nie odkurzajcie tym miechem moich kolegów, którzy tu jutro przyjdą!
- Jakich kolegów? - zainteresował się nieufnie Pawełek.
- Tych, którzy będą robić rewizję. O waszej sąsiadce, nie wątpię, że wiecie?
- Wiemy - odparła spokojnie Janeczka. - Babcia mówi, że rewizja i koniec świata to jest jedno i to samo. Wcale nie potrzebują robić rewizji.
Kapitan, który już wychodził, zatrzymał się gwałtownie.
- Jak to...? Dlaczego?
- A po co? - rzekł Pawełek obojętnie. - My bardzo dobrze wiemy, gdzie ona to wszystko pochowała.
- Co takiego...?! - krzyknął kapitan.
- Pewnie, że wiemy - przyświadczyła Janeczka z wyższością. - Możemy panu pokazać.
Kapitan był święcie przekonany, że po maszynie do tortur nic go już zdziwić nie zdoła. Teraz jednakże poczuł się, jak ogłuszony obuchem, wrósł w podłogę, własnym uszom nie wierzył.
- Nie, no, tego już za wiele... - wyszeptał słabo. - Skąd wiecie?!!!
- Podsłuchaliśmy - wyznała Janeczka, lekko zdziwiona, że w ogóle ktoś mógłby się tu dziwić. - Chce pan zobaczyć to miejsce? To jest tutaj, na jej strychu.
Kapitan ochłonął z osłupienia, ale dla odmiany zrobiło mu się gorąco, bo z taką współpracą świadków nie zetknął się jeszcze nigdy w życiu. Pomyślał, że wobec tych dzieci najlepsi wywiadowcy milicji w ogóle się nie liczą, mogą sobie iść na urlop, wszyscy, co do jednego...
- Ależ chcę, oczywiście, że chcę! - wykrzyknął z żarem. - Cóż wy macie za szczególny talent...!
- To chodźmy - zaprosiła Janeczka grzecznie. - Proszę bardzo.
Pawełek wezwał Chabra, który usiłował chwycić w zęby jedną z kuł do krykieta, gruchocząc nią po podłodze. Wszyscy razem przeszli pod drzwi strychu zmory, zamknięte na kłódkę i starannie opieczętowane licznymi paskami papieru.
- Czekajcie, ale ja nie mam klucza - zauważył z troską bardzo przejęty kapitan.
- Nie szkodzi - odparł pobłażliwie Pawełek i sięgnął do kieszeni. - Klucz do jej kłódki to my mamy, ale ojciec zabronił zdzierać ten papier. Chyba że pan zedrze?
- Zedrę - zobowiązał się gorliwie kapitan. - I nawet się przyznam. Pewnie mi to darują...
Pawełek przystąpił do otwierania, kapitan przecinał scyzorykiem paski papieru, Janeczka uprzejmie wyjaśniała sytuację.
- Za każdym razem leciała z paczką na strych i szurała koszem. I podglądała nas, co tu robimy, jak się bawiliśmy w lochach. Lochy są tam, w kącie.
- Proszę - rzekł Pawełek, otwierając drzwi. - O, to jest tamten kosz.
Kapitan wszedł żywo do wnętrza, dzieci szły za nim, pełne zainteresowania. Janeczka udzielała wskazówek.
- W środku są słoiki, ale niech pan się tym nie przejmuje. Trzeba go odsunąć szurając.
Kapitan chwycił za ucho wielkiego, wiklinowego kosza i odsunął go niecierpliwym szarpnięciem. Kosz szurnął znajomo. Pod nim były deski podłogi, za nim ściana.
- No i co? - spytał kapitan, przyglądając się ścianie i deskom.
- Teraz trzeba trzeszczeć - pouczył Pawełek. - Ona trzeszczała. 
Kapitan poczuł się nieco zdezorientowany. Wskazówka była niejasna.
- Jak mam trzeszczeć...?
- Nie wiemy - rzekła Janeczka. - Niech pan spróbuje różnie.
- Jakby chowała na dnie w koszu, toby brzęczało szkłem - rozważał Pawełek. - Pewnie pod podłogą. Albo w ścianie.
Kapitan pojął, że więcej się nie dowie, ale cokolwiek by się tu znajdowało, musi to znaleźć. Janeczka i Pawełek, doprowadziwszy go na miejsce, z granitową pewnością oczekiwali, że teraz już da sobie radę sam. Nie mógł zawieść ich zaufania, skompromitowałby w ich oczach nie tylko siebie, ale w ogóle całą milicję.
- No, zobaczymy - powiedział, przystępując do racjonalnego poszukiwania ewentualnej kryjówki.
Dzieci czujnie patrzyły mu na ręce. Przywoławszy na pomoc całą swoją wiedzę na temat zakamuflowanych skrytek, czując się jak na egzaminie, kapitan popukiwał, podważał i przyciskał, niepewny, czy rzeczywiście jest tu jakaś konstrukcja. Miał trzeszczeć. Czym, do licha, miał trzeszczeć...?
I nagle z lekkim trzaśnięciem i skrzypnięciem dwie deski podłogi uniosły się i rozchyliły niczym drzwi szafki! Pod nimi leżał kawałek dykty, a pod dyktą poszukiwany skarb. Olbrzymia ilość paczek zmory!
- No proszę! - wykrzyknął triumfująco Pawełek. - Mówiłem, że pod podłogą!
Kapitan sam się zdziwił swoim sukcesem.
- Uff, niech odsapnę. Coś podobnego...
- No, niech pan zajrzy dalej! - popędziła go niecierpliwie Janeczka. - Ja też jestem ciekawa, co tam jest?
- Czekajcie, pozwólcie mi ochłonąć! Nie do wiary... Nie, nie możemy tam sami zaglądać. Trzeba to przykryć i zamknąć z powrotem.
- Dlaczego?! - oburzyła się Janeczka.
Kapitan ułożył dyktę, wypróbował kilkakrotnie sposób rozchylania i zamykania desek, po czym zamknął je ostatecznie.
- Nic pan im nie powie, żeby się męczyli z tą rewizją? - oburzył się z kolei Pawełek. - Tak nie można, to nie po koleżeńsku!
- Rany boskie, jasne, że powiem! - zawołał kapitan. - O cóż ty mnie posądzasz? Ale, widzicie, to nie jest moja sprawa...
- To jest sprawa wszystkich - przerwała Janeczka. - Społeczna. 
Kapitan przesunął kosz na poprzednie miejsce.
- Tak, oczywiście, ja nie w tym sensie - tłumaczył. - Chodzi o to, że ja nie prowadzę tej sprawy, prowadzi ją mój kolega i nie wolno tu nic robić bez niego. To on musi tutaj zajrzeć, w dodatku komisyjnie, żeby wszystko było zgodnie z przepisami. Muszą być świadkowie, bo ona może potem powiedzieć, że myśmy jej to podrzucili.
- E tam! - zaprotestował niedowierzająco Pawełek. - Skąd byśmy wzięli jakieś tam klejnoty?
- Wszystko jedno. Zachowujmy się jak poważni ludzie. Wy jesteście świadkami. Do tego tutaj możecie się przyznać? Czy może też trzeba utrzymać tajemnicę przed rodziną?
- Muszę się zastanowić - odparła Janeczka, rozczarowana nieco koniecznością działania zgodnie z przepisami.
- Eeee, do tego chyba możemy, co? - powiedział niepewnie Pawełek. - Wszyscy wiedzieli, że bawimy się w lochy.
- No tak... - przyznała Janeczka. - No dobrze. Do tego tutaj możemy.
- W porządku - zadecydował kapitan. - W takim razie jutro rano...
- Jutro rano to my będziemy w szkole - przerwała energicznie Janeczka.
- Przez tę szkołę to nas omijają najciekawsze rzeczy! - dodał z urazą Pawełek.
Kapitan zastanawiał się pośpiesznie. Właściwie było niewskazane, żeby odnaleziony łup leżał jeszcze, przez całą noc bez żadnej ochrony. Przepisy miały swoje wymagania. Pora nie była zbyt późna, zaledwie wpół do siódmej, a jego kolega, prowadzący tę sprawę, poczułby się uszczęśliwiony nawet gdyby udzielono mu tej informacji w środku nocy, wyrywając go z najgłębszego snu. Tym bardziej będzie uszczęśliwiony teraz.
- W takim razie jeszcze dziś - zdecydował. - Zaraz zadzwonię do tego kolegi i niech załatwia sprawę od razu. Powiecie mu wszystko, coście widzieli i słyszeli, to nie będzie długo trwało. No, naprawdę należy wam się nagroda!...
Jeszcze tego samego dnia, późnym wieczorem, na starym strychu znalazła się cała rodzina. Nikt nie chciał czekać z oględzinami do jutra. Milicja udostępniła pomieszczenie, wyniósłszy przedtem ze strychu sąsiadki liczne, bardzo ciężkie pakunki. Jeden z przybyłych pracowników MO, w cywilnym ubraniu, a zatem nieznanej rangi, po krótkiej konferencji z kapitanem jął patrzeć na Janeczkę i Pawełka z tak bezgranicznym uwielbieniem, podziwem i zachwytem, zmieszanym z odrobiną przerażenia, że rodzina poczuła się zaniepokojona. Wszyscy jednakże pojęli jego uczucia, kiedy zostały wyjaśnione przyczyny, dla których zrezygnowano z zaplanowanej na następny dzień rewizji.
Z zapałem i nieopanowaną ciekawością wdarli się teraz na strych potomkowie jego dawnych właścicieli i rzucili się do oględzin. Nie zaznali rozczarowania.
- Ależ to fenomenalne rzeczy! - wykrzykiwała z zachwytem ciotka Monika. - Jak żyję, nie widziałam takiej cudownej rupieciarni! Popatrzcie, żelazko na węgiel drzewny...!
- Nasi przodkowie musieli mieć głęboką awersję do wyrzucania gratów - stwierdził pan Chabrowicz, grzebiąc pod ścianami. - Przecież tu leży dorobek całych pokoleń!
Babcia rozglądała się po pomieszczeniu z rumieńcami wzruszenia na twarzy.
- Dopiero teraz rozumiem, dlaczego ten kapitan tak dziwnie wyglądał, jak zszedł na dół - powiedziała. - Cały jakby czymś przysypany albo pleśnią porosły. Taką szarą. Aż się przestraszyłam.
- To ten kurz - mruknęła pani Krystyna, bez reszty zajęta małą, nieco zdemolowaną komódką bez szuflad. - Chyba stuletni...
- Z pewnością musiał się w nim tarzać!
- Ale możecie się nie przejmować, maszynę do tortur oglądał i nic - ogłosił wszem i wobec Pawełek, dumny ze strychu tak, jakby co najmniej sam go urządzał. - Dał słowo, że nie będzie się czepiał.
Ciotka Monika obróciła się ku niemu z niebotycznym zdumieniem.
- Jaką maszynę do tortur...?
- No, jak to jaką, tam stoi...
Ciotka Monika w tym momencie dostrzegła swego syna, który w drugim kącie brzęczał jakimś żelastwem, wzniecając chmury kurzu.
- Rafał, na litość boską, co ty robisz?! Jak ty będziesz wyglądał...?!
- Słuchajcie, jak Boga kocham, zbroja! - zawołał Rafał, przejęty do nieprzytomności. - Tu są kawałki pancerza!
- No i cóż takiego, musieli mieć zbroje, jeżeli tyle mieli do czynienia z wrogami - mruknęła Janeczka.
Rafał wywlókł z kąta jakieś żelaza, będące niewątpliwie prawdziwymi kawałkami zbroi. Część naramiennika odpadła i potoczyła się po podłodze. Pan Chabrowicz z niejakim opóźnieniem zwrócił się do Pawełka.
- Co ty mi tu za brednie opowiadasz? - spytał podejrzliwie. - Jaka znowu maszyna do tortur?
- Co on mówi? - zaniepokoiła się babcia. - Jaka maszyna do tortur?
Do pani Krystyny również dotarło. Obejrzała się niespokojnie, po czym wylazła ze stosu rupieci. Pawełek ponownie dokonywał prezentacji.
- O, proszę! Stoi przecież. W środku ma żelazo, odcinali tym po kawałku ręce i nogi tym swoim wrogom...
Na krótki moment zapadło milczenie, nawet Rafał przestał brzęczeć pancerzem.
- Boże, zlituj się...! - jęknęła cichym głosem pani Krystyna. 
Babcia ocknęła się z osłupienia i zgrozy, szybkim krokiem podeszła do strasznej maszyny, obejrzała ją z radosnym niedowierzaniem.
- Coś podobnego! - wykrzyknęła wzruszona. - Ależ to szatkownica! Ileż lat ja czegoś takiego nie widziałam!
- Co? - spytał Pawełek nieżyczliwie i z urazą.
- Szatkownica, mówię. Do szatkowania kapusty. Słuchajcie, nakisimy kapusty, chcecie? Skoro mamy szatkownicę...?
W mgnieniu oka wszyscy oprzytomnieli i odzyskali równowagę.
- Mamo, to jest przedmiot zabytkowy i nie należy go używać - powiedziała ciotka Monika pośpiesznie. - Kapustę lepiej kupować w sklepie.
Pan Chabrowicz z zajęciem obejrzał antyk.
- Więc to ma być maszyna do tortur, tak? Czy ja wiem... Osobiście szatkowanie kapusty mógłbym uważać za torturę...
Pawełek zamierzał się śmiertelnie obrazić, ale wzrok jego padł na Rafała. Rafałowi kapusta była obojętna, wracał już do swego kąta z nadzieją znalezienia jeszcze tarczy i miecza, kiedy po drodze natknął się na jakieś duże, dziwne pudło. Odłożył pancerz i obejrzał je z zajęciem.
- Hej, a to co?
- Nie rusz!!! - wrzasnął Pawełek, rzucając się ku niemu, ale już było za późno. Rafał pokręcił korbką. Potężny, chrapliwy ryk zagrzmiał jak trąby na sąd ostateczny, wstrząsając straszliwie całą rodziną. Wszyscy poderwali się z ustami otwartymi do okrzyków, nie mogąc wydobyć z siebie głosu.
- No i czego kręcisz? - rozzłościł się Pawełek. - Kto ci każe? To jest maszyna do odstraszania wroga?
- Więc to tym...! - zachłysnęła się babcia. - Tym ten łajdak mnie straszył!!!
- Widocznie uznał cię za wroga - mruknęła ciotka Monika, z trudem przychodząc do siebie.
- Dajcie mi obejrzeć! - zawołał pan Chabrowicz, odzyskując zdolność ruchu. - Cóż to jest, na litość boską?!
Dziadek zostawił na chwilę pudło ze starą korespondencją, którą był od początku zajęty, i zbliżył się do straszącej maszyny.
- Jak to, nie wiecie? - zdziwił się. - Katarynka oczywiście. Bardzo stara i obawiam się, że trochę zepsuta. Tak właśnie wyglądają owe jęki walącego się budynku...
Dopiero po dość długiej chwili grono potomków wróciło do skarbów po przodkach. Janeczka znalazła kalejdoskop i obydwoje z Pawełkiem zajęli się nim, nie zwracając już zbytniej uwagi na resztę rodziny. Rafał wygrzebał hełm, babcia natknęła się na moździerz i gwałtownie zaczęła domagać się tłuczka. Pani Krystyna odkryła za zdemolowanym fotelem starą maszynę do szycia, pod nią stos jakichś żelaznych i mosiężnych drobiazgów. Wyciągnęła spod nich tłuczek dla babci.
- Patrzcie, żyrandol na świece! - krzyknęła zachwycona ciotka Monika. - Fantazja! Na dwanaście świec? Słuchajcie, pozwólcie mi go sobie powiesić!
- A wieszaj sobie... - mruknął z roztargnieniem pan Chahrowicz, z narastającym zapałem grzebiąc w owym stosie drobiazgów. Pawełek oderwał się na moment od kalejdoskopu.
- Na szyi...? - spytał zdumionym szeptem.
- No, coś ty! - odszepnęła Janeczka. - Na suficie chyba? Ty, to się zmienia po kawałku...
Pan Roman stopniowo tracił przytomność umysłu. W odkrytym pod maszyną stosie znajdowały się niewiarygodne rzeczy.
- Nakrętki do kranów, rurki, kolanka... - mamrotał w upojeniu. - Skarby! Skarby! Klucze, śruby...! Podkładki...
Pani Krystyna, wezwawszy na pomoc Rafała, odciągnęła nieco zdemolowany fotel. Pan Chabrowicz wlazł na czworakach pod maszynę do szycia. Mamrotał radośnie dalej wyliczając bezcenne przedmioty i nagle zamilkł. Znieruchomiał. Tkwił na czworakach, wpatrując się w coś, co trzymał w ręku. Pani Krystyna zwróciła uwagę na dziwny bezruch męża, zaniepokoiła się.
- Co ci się stało?
- Rany boskie, popatrz - wyszeptał pan Roman. - Reduktorek...
Pani Krystyna spojrzała i zrozumiała wszystko w mgnieniu oka. Teraz już obydwoje trwali w skamieniałym bezruchu pod maszyną do szycia. Zwróciła na nich uwagę babcia.
- Co wam się stało? - spytała z niepokojem. - Co tam macie?
- Mosiężny... - szeptał pan Roman. - Taki sam... Pawełek! 
Pani Krystyna gwałtownie chwyciła go za rękę, bo już chciał się zerwać.
- Cicho bądź! Daj spokój, nie wołaj go! Ja już rozumiem. Musimy się zastanowić...
Obydwoje zgodnie obejrzeli się na dzieci. Na szczęście były zajęte w odległej części strychu. Pan Chabrowicz ochłonął nieco po wstrząsie.
- Patrz, identyczny - powiedział posępnie. - Dokładnie taki sam. I co ja mam teraz z tym fantem zrobić?
- Nie wiem - westchnęła pani Krystyna. - Już wszystko rozumiem, zresztą, podejrzewałam coś takiego... To dlatego za nic na świecie nie chcieli się przyznać, gdzie znaleźli tamte! Słuchaj, oni tutaj byli!
- No, to chyba jasne, że byli. Ale którędy wleźli, na litość boską?!
- Co wam się stało, pytam, dlaczego tak szepczecie? - zniecierpliwiła się babcia.
Ciotka Monika również zainteresowała się sceną pod maszyną do szycia. Za nią zbliżył się Rafał i dziadek.
- Oni tu byli, rozumiecie? - tłumaczył gorączkowo pan Chabrowicz. - Pojęcia nie mam, jak wleźli...
- Jak to, jak? - przerwał Rafał. - Zwyczajnie. Po dachu i przez okno.
- Przecież jest zakratowane!
- liiii tam, taka krata! Przymocowana do ramy, otwiera się razem z oknem. Już sprawdzałem.
Na krótką chwilę całą rodzinę ogarnęła zgroza. Pani Krystyna i pan Roman wyleźli wreszcie spod maszyny do szycia. Wszyscy spoglądali na siebie wzajemnie niemal bez tchu.
- Jezus Maria, mogli się pozabijać! - jęknęła babcia.
- E, zaraz pozabijać - odparł Rafał z niechęcią. - Całkiem inteligentnie wchodzili, widziałem. Sam bym wlazł, ale nie miałem czasu.
- Mogli spaść i połamać sobie ręce i nogi! - wyszeptała zdławionym głosem pani Krystyna.
- Ale, skąd tam! - zirytował się Rafał. - Zaraz ręce i nogi! Zabezpieczenie mieli. Widziałem. Powbijali sobie haki, bardzo porządne, te od firanek...
Wszystkie trzy, babcia, ciotka Monika i pani Krystyna, zareagowały tak gwałtownie, że Rafał czym prędzej umilkł. Pani Krystyna chwyciła się za głowę. Ciotka Monika jęknęła.
- Bystre dzieci - zauważył z uznaniem dziadek.
- Nie wtrącaj się! - krzyknęła szeptem babcia. - Już jak ty co powiesz...!
- I co ja mam teraz z nimi zrobić? - powiedział bezradnie pan Chabrowicz.
- Zakuć w dyby - zaproponował Rafał.
- Rafał, nie wtrącaj się! - rozzłościła się ciotka Monika.
- Obawiam się, że trzeba ich ukarać - powiedziała niepewnie pani Krystyna.
- No pewnie! - potwierdził gniewnie pan Roman. - To są niedopuszczalne rzeczy! Skąd mam wiedzieć, co wymyślą następnym razem?! Muszą wiedzieć, że czegoś im nie wolno!
W przykucniętym wśród gratów gronie rozgorzała gwałtowna dyskusja szeptem. Janeczka i Pawełek uczynili coś strasznego, za co bezwzględnie powinni ponieść karę, z drugiej jednak strony uczynili to z dość dużym sensem. Pan Roman wyobraził sobie, co by było, gdyby nie dostał reduktorków, i przekonanie o słuszności surowej kary dziwnie w nim zbladło. Równocześnie jednak puszczenie tych czynów w niepamięć wydawało się w najwyższym stopniu niepedagogiczne. Nikt nie wiedział, co zrobić. Pierwsza zmiękła babcia.
- Wiecie co, może jednak darujcie im tym razem. Ostatecznie, tylko dzięki nim uniknęliśmy rewizji w całym domu...
- Moi drodzy, tak między nami mówiąc, to w ogóle cała afera została rozwikłana dzięki waszym dzieciom - powiedział stanowczo dziadek.
- Nawet dwie afery - poprawiła babcia z zapałem.
- Nawet dwie. I zdaje się, że właśnie dzięki ich łażeniu po dachu. Poza tym, jak sam twierdziłeś, te reduktorki uratowały ci życie. Widzę tu bardzo istotne okoliczności łagodzące.
- No właśnie! - przyświadczyła babcia.
- No, ale przecież nie mogę tego tak zostawić - powiedział pan Roman niepewnie. -Popełnili czyn karygodny...
- Zaraz - przerwała pani Krystyna, której błysnęła następna niepedagogiczna myśl. - Skąd wiesz, że popełnili?
- No, jak to...? Ten reduktorek... I Rafał mówi...
- Ja...?! - zdziwił się Rafał niebotycznie. - Ja nic nie mówię! Ja sobie snuję głupie przypuszczenia!
- Chcecie przez to powiedzieć, że mam udawać, że o niczym nie wiem...?
Janeczka i Pawełek, zajęci kalejdoskopem, zwrócili wreszcie uwagę na siedzącą w kucki i szepczącą do siebie gwałtownie rodzinę. Janeczka szturchnęła Pawełka.
- Ty, oni tam coś znaleźli! - szepnęła niespokojnie. - Popatrz, siedzą w kupie i szepczą.
- O, jak mnie szturchnęłaś, to wyszło samo niebieskie! - ucieszył się Pawełek, po czym oderwał od oka kalejdoskop. - Co? Co znaleźli?
- Nie wiem. Trzeba sprawdzić. Podkradniemy się. W momencie kiedy zbliżyli się na palcach i zajrzeli w środek rodzinnej grupy, pan Chabrowicz akurat potrząsał reduktorkiem.
- Oszalałaś chyba, wyrzucić...! - protestował z oburzeniem. - Najcenniejszy przedmiot świata.
- To schowaj - poradziła ciotka Monika. - Nikt się nie doliczy...
- Porozmawiajmy z nimi po prostu jak z ludźmi - zadecydowała pani Krystyna. - Sprawa jest skomplikowana i musimy uwzględnić wszystkie aspekty.
- Weźcie pod uwagę w każdym razie motywy działania i ostateczny efekt - przypomniał dziadek.
Janeczka i Pawełek równie ostrożnie, na palcach, wycofali się w odleglejsze rejony strychu.
- Rany... - szepnął Pawełek, ciężko spłoszony.
- No i jak szukałeś, ty głupi?! - zdenerwowała się Janeczka. - Mówiłeś, że więcej nie ma!
- Bo nie było! - rozzłościł się Pawełek. - Zaplątał się! Grzebią tu i grzebią!
- Najgorzej to dopuścić dorosłych...
Niepewnie spoglądali w kierunku rodzinnego zgromadzenia.
- Co robimy? - spytał przygnębiony Pawełek. - Nawiewamy z domu od razu?
Janeczka z wahaniem pokręciła głową.
- Nie, poczekajmy jeszcze. Udawajmy, że nic nie wiemy. Zdaje się, że będą z nami rozmawiać.
- Rany, znów to trucie...
- Przetrzymamy jakoś. Aby tylko nie Chabra...
- No, coś ty, o psie w ogóle mowy nie ma! - oburzył się Pawełek. - On ma największe zasługi! Cała rodzina go uwielbia!
Janeczka spojrzała na niego, zastanowiła się i odzyskała zimną krew.
- No tak, masz rację. Rzeczywiście. To nic nie róbmy na razie, zobaczymy, co z tego wyniknie...
20

Ostatnie blaski zachodzącego słońca oświetlały resztki opadłych, zeschniętych liści i odbijały się wesoło i złociście w szybach okien. Bezlistne, czarne gałązki żywopłotów wyglądały zza ogrodzeń. Kolejno kopane kamyki podskakiwały na chodniku i jezdni a przesuwany po ogrodzeniach patyk terkotał na prętach i pobrzękiwał na siatce.
Janeczka i Pawełek wracali z wielkiej, potężnej, imponującej uroczystości, trwale upamiętnionej nagrodą. Rękawy na lewych rękach uporczywie usiłowali podciągnąć jak najwyżej, bo spod rękawów połyskiwały zegarki. Eleganckie, znakomite, prawdziwe, zupełnie dorosłe. Najchętniej założyliby sobie te zegarki na wierzch, na ubranie.
- No, to nam się upiekło wyjątkowo - zauważył Pawełek z satysfakcją. - Która godzina u ciebie?
Janeczka zatrzymała się i zajrzała pod lewy rękaw, podciągając go prawą ręką i omal nie wtykając bratu patyka w oko.
- Siedem po czwartej - oznajmiła. - U ciebie też? 
Pawełek dokonał tej samej operacji.
- Też. Bardzo dobrze chodzą te zegarki.
- No pewnie. Nie wypadało im dać nam takich, które by źle chodziły!
Ruszyli w dalszą drogę do domu. Pawełek znalazł sobie nowy kamyk do kopania, bo poprzedni znikł mu gdzieś z oczu.
- Wcale nie wiedziałem, że milicja daje zegarki za łapanie bandytów - rzekł po chwili, wciąż jeszcze poruszony niedawnymi przeżyciami. - Rany, ale wdechowa draka była! Ty, ten, co nam tak truł te gratulacje, to chyba generał.
Janeczka również była pełna satysfakcji i aprobaty dla poczynań milicji, która, jej zdaniem, znalazła się bardzo na miejscu. Zachowała się właściwie, stosownie, tak jak należy, nie szczędziła honorów i objawów wdzięczności. Zasługiwała na pochwałę.
- Pewnie, że generał - przyznała z wyższością. - Wcale nie za bandytów nam dali, tylko za te paczki zmory. Że wiedzieliśmy, gdzie są. 
Pawełek wzruszył ramionami.
- Całkiem bez sensu. Wielka mi sztuka była wiedzieć. Z bandytami się człowiek więcej naużerał.
- Dorośli zawsze robią coś bez sensu.
- Chaber dostał medal. Ja nie wiem, czy on by nie wolał czegoś do zeżarcia.
Chaber biegł przed nimi, obwąchując bez emocji znajome podmurowania ogrodzeń. Na piersiach kiwał mu się zwisający z obroży piękny medal z wyrytym pochwalnym napisem. Janeczka pokręciła głową, nie zgadzała się z bratem.
- Wykluczone - rzekła stanowczo. - On doskonalę rozumiał, że został uczczony. Ten medal bardzo mu się podoba, a coś do zeżarcia i tak dostanie od babci.
Pawełek nadal rozpamiętywał ostatnie wypadki, których było tak dużo, że właściwie nie zdążyli się jeszcze nimi udelektować.
- Ale, swoją drogą, naupychała tych paczek, że ho, ho! Ledwo jej się mieściły. Jeszcze trochę, a musiałaby sobie szukać innego miejsca.
- Jedne rozpakowała, a drugich nie - przypomniała Janeczka z niesmakiem. - Ona jest głupia. Jakby rozpakowała wszystkie, toby się jej pomieściły o wiele łatwiej.
- Oni mówią, że wcale nie wszystkie były jej - oznajmił Pawełek. - Niektóre były cudze i ona je miała tylko na przechowaniu. Dopłacali jej za to. Wcale nie uwierzę, że to ona sama zrobiła sobie taką kryjówkę. Fajne to było. Tu przycisnąć, tu podnieść... Nawet mało te deski trzeszczały. Musieliby zrywać całą podłogę, żeby to znaleźć. Nie wierzę, żeby ona...
- Pewnie, że nie ona, zapomniałam ci powiedzieć - przerwała żywo Janeczka. - Babcia Agaty mówi, że to było zrobione jeszcze w czasie wojny. Chowali tam różne rzeczy od tej... konspiracji.
Pawełek kopnął kamyk za daleko na jezdnię, machnął na niego ręką, znalazł sobie inny.
- Oni mówili, że myśleli, że to prędzej będzie pod szafą - wyjawił konfidencjonalnie - Kosz jak kosz, kosza o nic nie podejrzewali. A pukanie nic by im nie dało, bo tam wszędzie pusto pod podłogą. Namęczyliby się jak dzikie osły!
- Całe szczęście, że ją podsłuchaliśmy i wiedzieliśmy, gdzie to trzyma! - westchnęła z wielką ulgą Janeczka. - Ładnie byśmy wyglądali, jakby się wszystko wykryło, a my nic!
- No i cóż takiego? - zdziwił się Pawełek. - Nikt nic nie wiedział.
- Głupi jesteś, mnie idzie o zasługi. To przez te zasługi nam się upiekło.
Pawełek kiwnął głową i czubkiem buta wydłubał kamyk ze szpary między płytami chodnika.
- I przez piątki w szkole - dodał z lekką niechęcią. - Przez to staranie się na początku to teraz mam piątki i piątki, aż się niedobrze robi!
- Przez wszystko razem - podsumowała Janeczka. - Wyraźnie powiedzieli, że nam darują, bo wynikł z tego pożytek. Społeczna praca. Bez pożytku by nie darowali!
- Dobra, to przecież zawsze możemy ze wszystkiego wykombinować jakiś pożytek - zgodził się Pawełek wspaniałomyślnie. - Niech im będzie, ostatecznie, ja im tam pożytku nie żałuję!
- I jeszcze z tego, że to się już skończyło - ciągnęła Janeczka. - Nie ma zmory do wypłaszania, strych otwarty i myślą, że już nic więcej nie wymyślimy. Że nie mamy nic do roboty.
Pawełek spojrzał na siostrę z lekkim zaskoczeniem, kopnął kamyczek jakoś niemrawo i westchnął ciężko.
- No faktycznie - przyznał. - Szkoda...
- Głupi jesteś - powiedziała energicznie Janeczka. - A piwnice?
- Co piwnice?
- Przecież jeszcze są piwnice! Te stare. Też zamknięte i wcale tam nie zaglądaliśmy. Skąd wiesz, co tam jest? Babcia mówi, że to jest nawiedzony dom, więc niemożliwe, żeby całkiem nic nie było!
Pawełek aż się zatrzymał, porzucając kopanie kamyczka.
- Rany, rzeczywiście! - wykrzyknął z ożywieniem. - Kompletnie zapomniałem o piwnicach!
Ruszył w dalszą drogę, bo Janeczka go wyprzedziła, zaabsorbowany odkrywczą myślą. A już się zaczynał martwić, że teraz będzie nudno!
- Ty, ale czy oni się nie przyczepią, że znów się gdzieś pchamy? - zaniepokoił się po chwili. - Może by odczekać? 
Janeczka była granitowo spokojna.
- Wielkie mi pchanie! - prychnęła lekceważąco. - Mamy się nie pchać tam, gdzie niebezpiecznie. Z dachu mogliśmy zlecieć i połamać sobie ręce i nogi. Nie wiem, gdzie chcesz zlecieć z piwnic.
Pawełek zastanowił się.
- No, faktycznie - przyznał. - Nigdzie. Chyba, że była jakaś dziura do lochów...
- No? - ożywiła się Janeczka. - Może znajdziemy lochy?
- No...? Fajnie by było! - ucieszył się Pawełek i po krótkim namyśle dodał: - Ty, słuchaj. Ale zanim co, tak na wszelki wypadek, wykombinujmy z tego jakiś pożytek...
